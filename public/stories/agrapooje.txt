ಖಾಂಡವ ವನ ದಹನದ ನಂತರ ಮಯನಿಂದ ನಿರ್ಮಿತವಾದ ಇಂದ್ರಪ್ರಸ್ಥದಲ್ಲಿ ಯುಧಿಷ್ಠಿರನು ಉಳಿದ ಪಾಂಡವರೊಂದಿಗೆ ಧರ್ಮವನ್ನೇ ಮೂಲವಾಗಿಟ್ಟುಕೊಂಡು ರಾಜ್ಯ ಶಾಸನ ಮಾಡುತ್ತಾ ಯಾಗಗಳಲ್ಲಿ ಅತಿ ಶ್ರೇಷ್ಠವಾದ ರಾಜಸೂಯ ಯಾಗವನ್ನು ಮಾಡಬೇಕೆಂದು ನಿಶ್ಚಯಿಸುತ್ತಾನೆ. ಅದಕ್ಕೆ ಮುಂಚೆ ಇಡೀ ಭೂಮಂಡಲವನ್ನು ಜಯಿಸುವ ಸಲುವಾಗಿ ಜರಾಸಂಧ ಮೊದಲಾದಿಗಳನ್ನು ಕೊಂದು ಇತರ ದೇಶದ ರಾಜರುಗಳಿಗೂ ಯಾಗಕ್ಕೆ ಆಹ್ವಾನ ಕಳುಹಿಸುತ್ತಾನೆ.

ಮುಂದೆ ಈ ಮಹಾ ಯಜ್ಞಕ್ಕೆ ಧೃತರಾಷ್ಟ್ರ, ಭೀಷ್ಮ, ವಿದುರ, ಕೌರವ, ಮೊದಲಾದ ಬಾಂಧವ ಮಿತ್ರರು, ಅಂಗ, ವಂಗ, ಕಳಿಂಗ, ಪೌಂಡ್ರ, ಚೋಲ ಮುಂತಾದ ದೇಶಗಳ ರಾಜರು ಬರುವರು. ಚೇದಿ ದೇಶದ ರಾಜನಾದ ಶಿಶುಪಾಲನೂ ತನ್ನ ಮಿತ್ರರಾದ ದಂತವಕ್ತ್ರ, ಭಗದತ್ತ, ಸೋಮದತ್ತರೊಡನೆ ಬರುತ್ತಾನೆ.

ಹೀಗೆ ಸಕಲ ಸಿದ್ಧತೆಗಳಿಂದ ಪ್ರಾರಂಭಿಸಿದ ಯಾಗವು ಸರ್ವಾಂಗ ಸಂಪೂರ್ಣವಾಗುತ್ತದೆ, ಅಂತೆಯೇ ಅದರ ಕೊನೆಯ ವಿಧಿಯಾದ ಅರ್ಘ್ಯಸಮರ್ಪಣೆಗೆ ಅಂದರೆ ನೆರೆದಿದ್ದ ಅತಿಥಿಗಳಿಗೆ, ರಾಜರುಗಳಿಗೆ ಮರ್ಯಾದೆ ಮಾಡುವ ಘಟ್ಟದಲ್ಲಿ ಮೊದಲ ಅರ್ಘ್ಯವನ್ನು ಭೀಷ್ಮನ ಸೂಚನೆಯಂತೆ ಸ್ವಯಂ ಶಕ್ತಿ ಸಾಮರ್ಥ್ಯಗಳಿಂದಲೂ ವೀರ ಪರಾಕ್ರಮಗಳಿಂದಲೂ ಪ್ರಭುವಾಗಿ ಪ್ರಕಾಶಿಸುತ್ತಿರುವ ಶ್ರೀಕೃಷ್ಣನಿಗೇ ಸಲ್ಲಿಸಲಾಗುತ್ತದೆ.

ಇದನ್ನು ನೋಡಿ ಕುಪಿತರಾದ ಶಿಶುಪಾಲ ದಂತವಕ್ತ್ರರು ಅವರನ್ನು ತಡೆದು ಸಹದೇವನನ್ನು ಪ್ರಶ್ನಿಸುತ್ತಾರೆ ಅಜ್ಜ ಹೇಳಿದಂತೆ ನಾವು ನಡೆದುಕೊಂಡಿದ್ದೇವೆ ಎಂದು ಸಹದೇವ ಹೇಳಿದಾಗ ಭೀಷ್ಮನನ್ನು ಜರೆಯುತ್ತಾರೆ. ನಂತರ ಧರ್ಮರಾಯ ಮತ್ತು ಭೀಮನ ಕಡೆ ನೋಡಿ ಅವರನ್ನು ಜರೆಯುವರು, ಅನಂತರ ಕೃಷ್ಣನನ್ನು ಜರೆಯುತ್ತಾರೆ ಆಗ ಭೀಮನು ಸಿಟ್ಟಾಗುತ್ತಾನೆ - ಅವರಿಬ್ಬರ ತಲೆ ಕಡೆಯುತ್ತೇನೆಂದು ಭೀಮನು ಹೊರಟಾಗ ಭೀಷ್ಮನು ಅವನನ್ನು ತಡೆದು ಶಿಶುಪಾಲ ದಂತವಕ್ತ್ರರಿಗೆ ಕೇಳುವಂತೆ ಭೀಮನಿಗೆ ಹರಿಯ ಮಹಿಮೆಯನ್ನು ತಿಳಿಸುತ್ತಾನೆ ಅದರಿಂದ ಕೋಪಗೊಂಡ ಅವರು ಪುನಃ ಭೀಷ್ಮನನ್ನು ಜರೆಯುವರು.

ಶಿಶುಪಾಲ, ದಂತವಕ್ತ್ರರು ಕೋಪಗೊಂಡು ಯಾಗ ಹಾಳಗೆಡುವಲು ಮುಂದಾದಾಗ ಧರ್ಮರಾಯನು ಚಿಂತಿಸುವನು - ನಾಯಿ ಬೊಗಳಿದರೆ ದೇವಲೋಕ ಹಾಳಾಗುವುದಿಲ್ಲ ಅಂತೆಯೇ ಇವರು ಕೂಗಾಡಿದರೆ ಏನೂ ಆಗದು ಚಿಂತಿಸಬೇಡ ಎಂದು ಭೀಷ್ಮ ಹೇಳಿದಾಗ ಅವರು ಮತ್ತೆ ಕುಪಿತರಾಗುತ್ತಾರೆ ಆಗ ಪುನಃ ಭೀಮನು ಅವರೊಡನೆ ಯುದ್ಧಕ್ಕೆ ಇಳಿದಾಗ ಭೀಷ್ಮನು ತಡೆದು ಸಂಕ್ಷೇಪವಾಗಿ ತ್ರಿಜನ್ಮದ ಕಥೆಯನ್ನು ಹೇಳುವುದು. 
ಹಾಗೆಯೇ ಶಿಶುಪಾಲನ ಹಿನ್ನೆಲೆಯನ್ನು ಹೇಳುವುದು (ಶಿಶುಪಾಲನು ಕೃಷ್ಣನ ಸೋದರತ್ತೆಯಾದ ಶ್ರುತಶ್ರವೆಯ ಮಗ, ಈತನ ಹುಟ್ಟಿನ ವೈಚಿತ್ರ್ಯ[ನಾಲ್ಕು ಕೈಗಳು ಮತ್ತು ಮೂರು ಕಣ್ಣುಗಳು]ವನ್ನು ಕಂಡು ಚಿಂತಿತರಾದ ಆತನ ತಂದೆ ತಾಯಂದಿರಿಗೆ ನಾರದಮುನಿಗಳು ಈ ಮಗುವನ್ನು ಅರಮನೆಗೆ ಬಂದ ಎಲ್ಲರ ಕೈಗೆ ಕೊಡುವುದಾಗಿ ನಂತರ ಯಾರ ಕೈಗೆ ಸೇರಿದಾಗ ಆತನ ಹುಟ್ಟಿನ ವೈಚಿತ್ರವು ಮಾಯವಾಗುವುದೋ ಅವನೇ ಈತನ ಮೃತ್ಯುವಿಗೆ ಕಾರಣೀಭೂತನಾಗುತ್ತಾನೆ ಎನ್ನುವಂತೆ ಸೂಚಿಸಿ ಹೋಗುತ್ತಾರೆ. ಹೀಗೆ ಒಂದು ದಿನ ಕೃಷ್ಣನು ಅರಮನೆಗೆ ಬಂದು ಮಗುವನ್ನು ಎತ್ತಿಕೊಂಡಾಗ ಅವನ ಎಲ್ಲಾ ಅಂಗ ವೈಚಿತ್ರ್ಯಗಳು ಮಾಯವಾಗುತ್ತದೆ - ಇದನ್ನು ಕಂಡು ಆತನ ತಾಯಿಯು ಕಣ್ಣೀರು ಸುರಿಸಿದಾಗ ಕೃಷ್ಣನು ಆತ ಮಾಡಿದಂತಹ ಶತಾಪರಾಧವನ್ನು ಮನ್ನಿಸುತ್ತೇನೆ ಆದರೆ ಒಂದು ವೇಳೆ ಅವನು 101ನೇ ಅಪರಾಧವನ್ನು ಮಾಡಿದ್ದಲ್ಲಿ ಆಗ ಅವನನ್ನು ಕೊಲ್ಲುತ್ತೇನೆ ಎಂದು ಹೇಳಿ ಅವಳನ್ನು ಸಂತೈಸುವನು). ಅವರಿಬ್ಬರೂ ಕೃಷ್ಣನ ಹರಕೆಯ ಕುರಿಗಳು ಅವನೇ ಮೌನವಾಗಿರುವಾಗ ನಮಗೆ ಯಾಕೆ ಅವನೇ ನೋಡಿಕೊಳ್ಳಲಿ ಎಂದಾಗ ಭೀಮ ಬದಿಗೆ ಸರಿಯುತ್ತಾನೆ. (ರಂಗದಿಂದ ಶಿಶುಪಾಲ ಸಕಲ ದೈತ್ಯರು ಮತ್ತು ಕೃಷ್ಣನನ್ನು ಹೊರತುಪಡಿಸಿ ಎಲ್ಲರೂ ತೈತ ತಕತದಲ್ಲಿ ಹೊರಡುವುದು) 

ಶಿಶುಪಾಲ ದಂತವಕ್ತ್ರಾದಿಗಳು ಇದನ್ನು ಕೇಳಿ ಕೆರಳಿ ಕೃಷ್ಣನನ್ನು ಪೀಠದಿಂದ ಏಳಿಸಿ ಧುರಕ್ಕೆ ಕರೆಯುವುದು. ಮೊದಲು ಸೋಮದತ್ತ ಇದಿರಾಗಿ ಯುದ್ಧದಲ್ಲಿ ಸಾಯುವುದು, ನಂತರ ಭಗದತ್ತ ಸಾಯುವುದು , ನಂತರ ದಂತವಕ್ತ್ರ × ಕೃಷ್ಣ - ದಂತವಕ್ತ್ರನ ಸಾವು, ನಂತರ ಶಿಶುಪಾಲ × ಕೃಷ್ಣ (ಆಗಲೇ ಕೃಷ್ಣನ ಲೆಕ್ಕದಲ್ಲಿ ಶತಾಪರಾಧವನ್ನು ಆತ ಮೀರಿದ್ದರಿಂದ ಕೃಷ್ಣನು ಚಕ್ರದಿಂದ ಅವನ ಶಿರವನ್ನು ಛೇದಿಸುವನು) - ಶಿಶುಪಾಲನು ಸಾಯುತ್ತಾನೆ.