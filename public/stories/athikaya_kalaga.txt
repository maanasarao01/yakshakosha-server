ಅತಿಕಾಯ ಮೋಕ್ಷ
ಕಥೆಯು ವನವಾಸದಲ್ಲಿ ಇರುವ ರಾಮ-ಲಕ್ಷ್ಮಣರ  ಓಲಗದಿಂದ ಪ್ರಾರಂಭವಾಗುವುದು. ನಂತರ ವಿಭೀಷಣ , ಸುಗ್ರೀವ , ಹನುಮಂತ , ಜಾಂಬವ ಮತ್ತು ಕಪಿಗಳು ಬರುತ್ತಾರೆ. ರಾಮನು ಕಪಿಗಳ ಸಾಹಸವನ್ನು ಹೊಗಳುತ್ತಾನೆ.
ಕಪಿಸೇನೆಯು ಲಂಕೆಗೆ ಬಂದು ದಾಳಿಯಿತ್ತದ್ದನ್ನು ಹಾಗೂ ರಾವಣನ ಸೈನ್ಯವನ್ನು ಸದೆಬಡಿದ ವಿಚಾರವನ್ನು ದೂತನಿಂದ ತಿಳಿದ ರಾವಣನು ತನ್ನ ಚಂದ್ರಹಾಸ ಖಡ್ಗವನ್ನು ಎತ್ತಿ ಹುಂಕರಿಸುತ್ತಾನೆ. 
ಇತ್ತ ತಂದೆಯನ್ನು ಯುದ್ಧಕ್ಕೆ ಹೋಗದಂತೆ ತಡೆಯಲು, ಹಾಗೂ ರಾಮನಿಗೆ ಶರಣಾಗಿ ಶಾಂತತೆಯನ್ನು ಕಾಪಾಡುವ ಸಲುವಾಗಿ ತಂದೆಗೆ ಬುದ್ಧಿವಾದ ಹೇಳಲು ಅತಿಕಾಯನ (ರಾಜ ವೇಷ) ಪ್ರವೇಶ. ಬಂದು ನಿಂತಾಕ್ಷಣ ನಮಸ್ಕರಿಸಿ ತನ್ನ ಮನದ ವಿಚಾರವನ್ನು ಅರುಹಲು ಮುಂದಾಗುತ್ತಾನೆ. ಎಷ್ಟು ಸಮಾಧಾನಿಸಿದರೂ ರಾಮನಿಗೆ ಶರಣಗುವುದರಲ್ಲಾಗಲಿ, ಸೀತೆಯನ್ನು ಬಿಡುವ ವಿಚಾರದಲ್ಲಾಗಲಿ ರಾವಣನ ನಿಲುವು ಬದಲಾಗದ್ದನ್ನು ಕಂಡು ಅತಿಕಾಯನು ಯುದ್ಧವನ್ನು ಮಾಡುವರೆ ಅಪ್ಪಣೆಯನ್ನು ಕೇಳಿ ರಣವೀಳ್ಯವನ್ನು ಕೈಗೊಳ್ಳುತ್ತಾನೆ. 
[ರಾವಣನು ಮಗನಿಗೆ ವೀಳ್ಯವನ್ನು ಕೊಡಬೇಕೆನ್ನುವಷ್ಟರಲ್ಲಿ ಸಾರಥಿ (ಹಾಸ್ಯ) ಬರುತ್ತಾನೆ. ದೀರ್ಘವಾಗಿ ಆಕಳಿಸುವುದು, ವೀಳ್ಯ ಕೊಡುವಾಗ ಮತ್ತು ಏನಾದರೂ ಒಳ್ಳೆಯದನ್ನು ಮಾತನಾಡುವಾಗ ಸೀನುವುದು, ಮುಂತಾದ ರೀತಿಯಲ್ಲಿ ರಂಜಿಸುತ್ತಾನೆ. ರಾವಣನು ವೀಳ್ಯ ಕೊಟ್ಟು ತೆರಳುತ್ತಾನೆ.]
ರಾಮನಿಗೆ ತನ್ನ ಭಕ್ತನೆಂದು ತೋರಿಸುವರೆ ಆತನಿಗೆ ಪ್ರಿಯವಾದ ತುಳಸಿಯನ್ನು ಧರಿಸಿದರೆ ಅವನಿಗೆ ಗುರುತಿಸಲು ಸುಲಭವಾಗುವುದೆಂದು ತಿಳಿದು ತುಳಸಿಯ ಮಾಲೆಯನ್ನು ತರಿಸಿ ಧರಿಸುತ್ತಾನೆ. ನಂತರ ಅತಿಕಾಯನು ರಥವನ್ನು ಏರಿ ನಿಲ್ಲುತ್ತಾನೆ. ರಾಮ ಭಕ್ತರು ಯಾರೆೇ ಇದ್ದರೂ ಅವನೊಡನೆ ಬರುವಂತೆ ಎಲ್ಲರಿಗೂ ಆಹ್ವಾನಿಸುತ್ತಾನೆ. (ನಂತರ ನಿರ್ಗಮನ, ರಾಮ ಪಡೆಯ ಪ್ರವೇಶ) 
ರಾಮನು ವಿಭೀಷನನಲ್ಲಿ ಅತ್ತ ಬರುವ ವೀರನಾರೆಂದು ಕೇಳುತ್ತಾನೆ. ವಿಭೀಷಣನು ಆತನು ರಾವಣನ ಎರಡನೆಯ ಮಗ ಸದ್ಗುಣ ಸಂಪನ್ನ, ಮಹಾ ಶೂರ ಹಾಗೂ ರಾಮಾಭಕ್ತನೂ ಎಂಬಂತೆ ವಿವರಿಸುತವನು. ಇದನ್ನು ಕೇಳಿದ ಸುಗ್ರೀವನು ಆತನ ಸಾಮರ್ಥ್ಯ ಎಷ್ಟೆಂಬುದನ್ನು ಪರೀಕ್ಷಿಸೋಣ ಬನ್ನಿ ಎಂದು ಕಪಿಗಳನ್ನು ಕರೆದುಕೊಂಡು ಎಲ್ಲರೂ ತೆರಳುತ್ತಾರೆ. ಕಪಿಗಳೊಂದಿಗೆ ಸುಗ್ರೀವನು ಅತಿ ಕಾಯನನ್ನು ಎದುರಿಸುತ್ತಾನೆ. (ಇಲ್ಲಿ ಕಪಿಗಳೊಂದಿಗೆ ಕೂಟಯುದ್ಧ ಮಾಡಬಹುದು) - ಕಪಿಗಳ ಸೋಲು, ನಂತರ ಸುಗ್ರೀವ×ಅತಿಕಾಯ ಯುದ್ಧ - ಸುಗ್ರೀವನ ಸೋಲು. [ಅತಿ ಕಾಯ ನಿರ್ಗಮನ]
ಅಲ್ಲಿಗೆ ರಾಮ ವಿಭೀಷಣರ ಪ್ರವೇಶ, ಅತಿಕಾಯನ ಶೌರ್ಯ ಸಾಹಸವನ್ನು ಮೆಚ್ಚಿ ಹೊಗಳುತ್ತಿರುವ ರಾಮನ ಮಾತನ್ನು ಕೇಳಿ ಲಕ್ಷ್ಮಣನು ಸಿಟ್ಟಾಗುತ್ತಾನೆ. ನಂತರ ಲಕ್ಷ್ಮಣನಿಗೆ ರಣವೀಳ್ಯವನ್ನು ಕೊಟ್ಟು ಲಕ್ಷ್ಮಣನು ಅತಿಕಾಯನನ್ನು ಎದುರಿಸುತ್ತಾನೆ. 
ಲಕ್ಷ್ಮಣ×ಅತಿಕಾಯ ಯುದ್ಧ (ನಡುವೆ ಸಂಭಾಷಣೆ). ಶಸ್ತ್ರಾಸ್ತ್ರಗಳ ಪ್ರಯೋಗ ಮುಖೇನವಾಗಿಯೇ ಲಕ್ಷ್ಮಣನನ್ನು ವಿಧವಿಧದಿಂದ ಪೂಜಿಸುತ್ತಾನೆ. ನಂತರ ತನಗೆ ರಾಮನನ್ನು ಸೇರಬೇಕು, ಮುಕ್ತಿ ದೊರಕಬೇಕು ಹಾಗಾಗಿ ಯುದ್ಧ ಮಾಡು ಎಂಬಂತೆ ಕೇಳಿಕೊಂಡಾಗ ಲಕ್ಷ್ಮಣನು ಬ್ರಹ್ಮಾಸ್ತ್ರ ಪ್ರಯೋಗಿಸಿ ಅವನನ್ನು ಕೊಲ್ಲುತ್ತಾನೆ. 

ಹೀಗೆ ಅತಿಕಾಯನಿಗೆ ಮೋಕ್ಷ ದೊರೆಯುತ್ತದೆ.