ಕುರುಕ್ಷೇತ್ರ ಯುದ್ಧದಲ್ಲಿ ಕೌರವರಿಂದ ವಿಜಯವನ್ನು ಸಾಧಿಸಿ ಹಸ್ತಿನಾಪುರದ ಗದ್ದುಗೆಯನ್ನು ಏರಿದ ಯುಧಿಷ್ಠಿರನಿಗೆ ತನ್ನ ಬಂಧುಗಳನ್ನು ಹತ್ಯೆಗೈದ ಪಾಪಪ್ರಜ್ಞೆಯು ಅಡಿಗಳಿಗೆ ಕಾಡುತ್ತಿತ್ತು. ಆದ್ದರಿಂದ ಹಿರಿಯರ ಆದೇಶದಂತೆ ಆತನು ಅಶ್ವಮೇಧಯಾಗವನ್ನು ಮಾಡುವುದಾಗಿ ನಿಶ್ಚಯಿಸಿ ಹಯವನ್ನು ತಿರುಗಾಟಕ್ಕೆ ಬಿಡುತ್ತಾನೆ. [ಈ ಪ್ರಸಂಗವು ಪ್ರಮೀಳಾರ್ಜುನ ಕಾಳಗದ ಮುಂದಿನ ಭಾಗವಾಗಿದೆ] 

ಹೀಗೆ ಬಿಟ್ಟಂತಹ ಹಯವು ಚಿತ್ರಾಂಗದೆಯ ಸುತನಾದ ಬಭ್ರುವಾಹನನ ಆಳ್ವಿಕೆಯಲ್ಲಿದ್ದ ಮಣಿಪುರಕ್ಕೆ ಬಂದು ಸೇರುತ್ತದೆ. ದೂತರಿಂದ ಇದನ್ನು ತಿಳಿದ ಬಭ್ರುವಾಹನನು ಪುರದ ಕೋಟೆಯನ್ನು ಬಲಿದು ಕುದುರೆಗೆ ಕಾವಲನ್ನಿರಿಸಿ ನಂತರ ಆತನ ಆಸ್ಥಾನ ಮಂತ್ರಿಯಾದ ಸುಬುದ್ಧಿಯಲ್ಲಿ ಅಶ್ವದ ಕುತ್ತಿಗೆಯಲ್ಲಿದ್ದ ಸಂದೇಶವನ್ನು ವಾಚಿಸುವಂತೆ ಕೇಳಿಕೊಳ್ಳುತ್ತಾನೆ. 
ಮಂತ್ರಿಯು "ಇದು ಹಸ್ತಿನಾವತಿಯ ರಾಜನಾದಂತಹ ಪಾಂಡುಸೂನು ಯುಧಿಷ್ಠಿರನು ಮಾಡಲು ಹೊರಟಂತಹ ಅಶ್ವಮೇಧ ಯಾಗದ ಸಲುವಾಗಿ ಬಿಟ್ಟಂತಹ ಕುದುರೆಯಾಗಿದೆ, ಹಾಗಾಗಿ ಆತನ ಪಕ್ಷಕ್ಕೆ ಸೇರಲು ಬಯಸುವವರು ಕಪ್ಪವನ್ನು ಕೊಟ್ಟು ಕುದುರೆಯನ್ನು ಬಿಟ್ಟು ಶರಣಾಗುವಂತೆ ಇಲ್ಲವಾದಲ್ಲಿ ಕುದುರೆಯನ್ನು ಕಟ್ಟಿ ಧುರಕ್ಕೆ ನಿಂದು ಗೆಲ್ಲುವಂತೆ ಪಂಥ"ವನ್ನು ವಾಚಿಸುವನು. ಇದನ್ನು ಕೇಳಿ ಕ್ರೋಧಗೊಂಡ ಬಬ್ರುವಾಹನನು ಕುದುರೆಯನ್ನು ಕಟ್ಟಿ ಮುಂದಿನ ಮುಂಜಾನೆ ಯುದ್ಧಕ್ಕೆ ಎಲ್ಲರೂ ಸಿದ್ಧವಾಗುವಂತೆ ಆದೇಶವನ್ನು ಹೊರಡಿಸುತ್ತಾನೆ.

ಅತ್ತ ಈ ವಿಷಯವನ್ನು ತಿಳಿದ ಚಿತ್ರಾಂಗದೆಯ ದೂತಿ ಕಟಕಿಯು ಅವಳಲ್ಲಿ ಬಂದು ನಡೆದ ವಿಷಯವನ್ನು ತಿಳಿಸಿದಾಗ ತನ್ನ ಪತಿಯು ಪುರದೆಡೆಗೆ ಬಂದ ವಾರ್ತೆಯನ್ನು ಕೇಳಿ ಹರ್ಷಿತಳಾದರೂ ಸುತನು ಅರಿಯದೆ ತಂದೆಯೊಡನೆ ಧುರಕ್ಕೆ ನಿಂದನೇ? ಎಂದು ಬೇಸರಿಸಿ ಆತನಿಗೆ ಬುದ್ಧಿ ಹೇಳಲು ಹೊರಡುವಳು. ಅತ್ತ ತಾಯಿಗೆ ಯುದ್ಧಕ್ಕೆ ಹೋಗುವ ಮುನ್ನ ವಿಷಯ ತಿಳಿಸಲೆಂದು ಬಂದ ಬಭ್ರುವಾಹನ ಅಂದಣವಿಳಿದು ಬರುವಾಗಲೇ ತಾಯಿಯನ್ನು ಇದಿರಾಗುವನು, ಪಾದಕ್ಕೆ ವಂದಿಸಿದ ಆತನ ನಮಸ್ಕಾರವನ್ನು ಆಕೆಯು ತಿರಸ್ಕರಿಸುವಳು, ಆಗ ಆಕೆಯ ಕೋಪಕ್ಕೆ ಕಾರಣವೇನು? ಎಂದು ಕೇಳಿದಾಗ ವಿಧ ವಿಧವಾಗಿ ಪಾರ್ಥನನ್ನು ಹೊಗಳುತ್ತಾಳೆ, ಆತನೊಂದಿಗೆ ಧುರಕ್ಕೆ ನಿಲ್ಲುವುದು ಸಮರ್ಪಕವಲ್ಲ ಎಂದೆಲ್ಲಾ ಹೇಳಿದಾಗ ಬಭ್ರುವಾಹನನು "ಹೀಗೆ ಪಾರ್ಥನನ್ನು ಪೊಗಳಲು ಏನು ಕಾರಣ?" ಎಂದು ವಿಚಾರಿಸಿದಾಗ ಚಿತ್ರಾಂಗದೆಯು - ಹಿಂದೆ ತೀರ್ಥಯಾತ್ರೆಗೆಂದು ಬಂದ ಅರ್ಜುನನು ಮಣಿಪುರವನ್ನು ಸೇರಿದ್ದನ್ನು ಹಾಗೂ ಅಲ್ಲಿ ಚಿತ್ರಾಂಗದೆಯನ್ನು ನೋಡಿ ಇಬ್ಬರೂ ಮೋಹ ಪರವಶರಾಗಿ ಆ ಬಳಿಕ ಬಭ್ರುವಾಹನನ ಜನನವಾದದ್ದನ್ನು ಸಕಲವನ್ನೂ ಮಗನಿಗೆ ಒರೆಯುತ್ತಾಳೆ. ನಂತರ "ತಂದೆಯೊಂದಿಗೆ ಧುರಕ್ಕೆ ನಿಲ್ಲುವುದು ಶ್ರೇಯಸ್ಸಲ್ಲ ಹಾಗಾಗಿ ಕಟ್ಟಿದ ಕುದುರೆಯನ್ನು ಬಿಟ್ಟು , ಕಪ್ಪ ಕಾಣಿಕೆಗಳನ್ನು ಕೊಟ್ಟು ಆತನನ್ನು ಪ್ರೀತಿಯಿಂದ ಬರಮಾಡಿಸಿಕೊಳ್ಳೋಣ" ಎಂದು ಹೇಳುತ್ತಾಳೆ. ಇದಕ್ಕೆ ಒಪ್ಪಿದ ಬಭ್ರುವಾಹನ ಮಂತ್ರಿ ಸುಬುದ್ಧಿಯಲ್ಲಿ ವಿಚಾರಿಸಿದಾಗ ನಗರವನ್ನು ನವರತ್ನಗಳಿಂದ ಶೃಂಗರಿಸಿ ಯಾಗಹಯವನ್ನು ನರೇಂದ್ರನಿಗೆ ಒಪ್ಪಿಸಿ ವೈಭವದಿಂದ ಅವನನ್ನು ಬರಮಾಡಿಸಿಕೊಳ್ಳೋಣ ಎಂದು ಮಂತ್ರಿಯು ಸೂಚಿಸುವರು. 

ಬಬ್ರುವಾಹನನು ತನ್ನ ಪುರಜನರ ಸಮೇತ ಕಪ್ಪ ಕಾಣಿಕೆಗಳನ್ನು ಅಳುಗಳ ತಲೆಯ ಮೇಲೆ ಹೊರಿಸಿಕೊಂಡು ಜಾಗಟೆ ವಾದ್ಯಗಳೊಂದಿಗೆ ಹೊರಡುವುದು. (ಆಗ ರಂಗದಲ್ಲಿ ಅರ್ಜುನ, ಅಕ್ಕಪಕ್ಕದಲ್ಲಿ ವೃಷಕೇತು, ಪ್ರದ್ಯುಮ್ನ ಆಚೆ ಬದಿಯಲ್ಲಿ ಹಾಗೂ ಅನುಸಾಲ್ವ ಇತ್ಯಾದಿಗಳು ಈಚೆ ಬದಿಯಲ್ಲಿ ಕುಳಿತುಕೊಂಡಿರುವುದು - ಅಲ್ಲಿಗೆ ಬಬ್ರುವಾಹನ ಮತ್ತು ಮಂತ್ರಿ ಸುಬುದ್ಧಿಯು ಆಳುಗಳ ಸಹಿತ ಬರುವುದು)

ಬಭ್ರುವಾಹನನು ಅರ್ಜುನನ ಪಾದಕ್ಕೆ ಮಾಣಿಕ್ಯ ಮುತ್ತು ರತ್ನಾದಿಗಳನ್ನು ಸುರಿಯಲು ಅರ್ಜುನನು ಯಾವ ಕುಲಾಧಿಪನು ಈತ? ಮಂತ್ರಿ ಮಾರ್ಬಲಗಳಿದ್ದೂ ಷಂಡರಂತೆ ಕಟ್ಟಿದ ಹಯವನ್ನು ಮರಳಿ ಸೋತು ಒಪ್ಪಿಸುತ್ತಿರುವನಲ್ಲ ಎಂದು ಅಣಕಿಸುವನು. ಆಗ ಬಭ್ರುವಾಹನನು ನಡೆದ ವಿಷಯವನ್ನು ಪಾರ್ಥಿವ ಪಂಥಿಯಂತೆ ಕರ್ತವ್ಯವೆಂದು ಕಟ್ಟಿದ ಹಯವನ್ನು ಮಾತೆಯಿಂದ ತನ್ನ ಜನನ ವೃತ್ತಾಂತವನ್ನು ತಿಳಿದ ಬಳಿಕ ಹಯವನ್ನು ಬಿಟ್ಟು ಕಪ್ಪ ಕಾಣಿಕೆಗಳನ್ನು ಕೊಟ್ಟು ಮಂತ್ರಿಗಳ ಸೂಚನೆಯಂತೆ ಈ ರಾಜ್ಯವನ್ನು ಅವನಿಗೆ ಒಪ್ಪಿಸಲು ಬಂದಿರುವನಾಗಿ ಹೇಳುತ್ತಾನೆ. ಆಗ ಪಾರ್ಥನು ಅದನ್ನು ಕೇಳಿಯೂ ಕುಪಿತನಾಗಿ ಮೊಗ ತಿರುಗಿಸಿ ಕುಳಿತಿರುವುದನ್ನು ಕಂಡು ಅನುಸಾಲ್ವ, ಪ್ರದ್ಯುಮ್ನಾದಿಗಳು ಪುತ್ರನನ್ನು ಮಾತನಾಡಿಸುವಂತೆ ಕೇಳಿಕೊಳ್ಳುವರು. 
ಆಗ ಅರ್ಜುನನು ಆತನ ಮಾತುಗಳನ್ನು ತಿರಸ್ಕರಿಸಿ ಆತನು ತನ್ನ ಸೂತನಾದಲ್ಲಿ ಕಟ್ಟಿದ ಹಯವನ್ನು ಬಿಟ್ಟು ಹೇಡಿಯಂತೆ ಶರಣಾಗುತ್ತಿದ್ದನೇ? ನನಗೆ ಇರುವವ ಒಬ್ಬನೇ ವೀರಪುತ್ರ ಅಭಿಮನ್ಯು ಆತ ಯುದ್ಧದಲ್ಲಿ ಹೋರಾಡಿ ವೀರಮರಣವನ್ನು ಹೊಂದಿದ್ದಾನೆ, ಈತ ನನ್ನ ಮಗನಲ್ಲ , ಚಿತ್ರಾಂಗದೆಯು ತನ್ನ ಸಖರೊoದಿಗೆ ಸೇರಿ ಇವನನ್ನು ಹಡೆದಿದ್ದಾನೆ ಇವನು ಜಾರಸುತ ಎಂದೆಲ್ಲ ಜರೆಯುತ್ತಾನೆ.

ಇದನ್ನೆಲ್ಲಾ ಕೇಳಿ ಕುಪಿತನಾದ ಬಭ್ರುವಾಹನನು ನಾನು ನಿನ್ನದೇ ಸುತನೆಂದು ನೀನು ಎಲ್ಲರ ಸಮಕ್ಷಮದಲ್ಲಿ ಒಪ್ಪಿಕೊಳ್ಳುವಂತೆ ಮಾಡದಿದ್ದರೆ, ನಿನ್ನನ್ನು ಧುರದಲ್ಲಿ ಕೆಡಹದಿದ್ದರೆ ನಾನು ಪನ್ನಗೇಂದ್ರನ ಮೊಮ್ಮನೇ ಅಲ್ಲ ಎಂದು ಪ್ರತಿಜ್ಞೆ ಮಾಡುತ್ತಾನೆ. ಕಪ್ಪಕಾಣಿಕೆಗಳನ್ನೆಲ್ಲ ಹಿಂದಕ್ಕೆ ಒಯ್ಯುವಂತೆ ಮಂತ್ರಿಗಳಿಗೆ ಆದೇಶಿಸುತ್ತಾನೆ. ನಂತರ ಅರ್ಜುನನಿಗೆ ನಿನ್ನ ತಲೆಯನ್ನು ಕಡಿಯುತ್ತೇನೆ ಎಂದು ಯುದ್ಧಕ್ಕೆ ಆಹ್ವಾನಿಸುವನು. 
(ಎಲ್ಲರೂ ತೆರಳುವರು) 

(*) ದಿತ್ತ - ಅನುಸಾಲ್ವ × ಬಭ್ರುವಾಹನ
ಯುದ್ಧ - ಅನುಸಾಲ್ವನ ಸೋಲು.

(*) ದಿತ್ತ - ಪ್ರದ್ಯುಮ್ನ × ಬಭ್ರುವಾಹನ
ಯುದ್ಧ - ಪ್ರದ್ಯುಮ್ನನ ಸೋಲು.

(ಪಾಂಡುಸೇನೆಯ ಪ್ರತಿಯೊಬ್ಬರೂ ಧರೆಗುರುಳಿ ಕಡೆಗೆ ಅರ್ಜುನ ಮತ್ತು ವೃಷಕೇತು ಇಬ್ಬರೇ ಉಳಿಯುವವರು)
ಅರ್ಜುನನು ವೃಷಕೇತುವಿನಲ್ಲಿ ಬಭ್ರುವಾಹನನನ್ನು ಎದುರಿಸುವಲ್ಲಿ ಸೇನೆಯು ಸೋತಂತಹ ವಿಚಾರವನ್ನು ತಿಳಿಸಿ ಮತ್ತಷ್ಟು ಬಲವನ್ನು ಒದಗಿಸಲು ಕೇಳಿಕೊಂಡು ಬರಲು ಹೇಳುತ್ತಾನೆ ಹಾಗೂ ಅಲ್ಲಿಯವರೆಗೆ ತಾನೊಬ್ಬನೇ ಹಯವನ್ನು ರಕ್ಷಿಸುವ ಸಲುವಾಗಿ ಯುದ್ಧ ಮಾಡುವುದಾಗಿ ಹೇಳಿದಾಗ ವೃಷಕೇತುವು "ಪಗೆಯವರೊಡನೆ ನಿಮ್ಮನ್ನು ಒಬ್ಬನೇ ಬಿಟ್ಟು ಹೋಗಲಾರೆ, ಆ ಪಟುಭಟುವನ್ನು ಸೋಲಿಸಿ ನಿಮ್ಮ ಪಾದಕ್ಕೆ ಒಪ್ಪಿಸುತ್ತೇನೆ ನನಗೆ ಅಪ್ಪಣೆ ಕೊಡಿ" ಎಂದು ಕೇಳಿಕೊಳ್ಳುವನು ಆಗ ಅರ್ಜುನನು ಅದಕ್ಕೆ ಒಪ್ಪಿ ಅವನನ್ನು ಕಳುಹಿಸಿಕೊಡುತ್ತಾನೆ.

(*) ದಿತ್ತ - ವೃಷಕೇತು × ಬಭ್ರುವಾಹನ
ಯುದ್ಧ - (ಇಬ್ಬರೂ ಬಹಳ ಘೋರವಾಗಿ ಯುದ್ಧ ಮಾಡುವುದು) ವೃಷಕೇತುವು ಸಾಯುವನು.

ಅರ್ಜುನನ ದುಃಖ ಆಗ ಬಭ್ರುವಾಹನನು ಆತನನ್ನು ಪರಿಪರಿಯಾಗಿ ನಿಂದಿಸುವುದು ಅದನ್ನು ಕೇಳಿ ಕ್ರೋಧಗೊಂಡ ಅರ್ಜುನನು (ಮಲಗಿದ್ದ ವೃಷಕೇತುವನ್ನು ತೆರೆಯಲ್ಲಿ ಒಳಗೆ ಕಳಿಸುವುದು) ಯುದ್ಧ ಸನ್ನದ್ಧನಾಗುವನು. 

(*) ದಿತ್ತ - ಅರ್ಜುನ × ಬಭ್ರುವಾಹನ
ಯುದ್ಧ - (ಇಬ್ಬರೂ ಬಹಳ ದೀರ್ಘವಾಗಿ ಯುದ್ಧ ಮಾಡುವುದು) ಅರ್ಜುನನು ಸಾಯುವನು.

ಇತ್ತ ಉಲೂಪಿ, ಚಿತ್ರಾಂಗದೆಯರು ಮಾತನಾಡುತ್ತಾ ಚಿತ್ರಾಂಗದೆಯು ತನ್ನ ಎಡಗಣ್ಣು ಆಗಾಗ ಅದುರುತ್ತಾ ಇರುವುದು ಅಪಶಕುನ ಹಾಗಾಗಿ ಏನಾಗಿರಬಹುದೋ ಏನೋ? ಎಂಬಂತೆ ಚಿಂತಿಸುತ್ತಾ ಇರುವಲ್ಲಿಗೆ ಬಭ್ರುವಾಹನನು ಬರುವನು. ಯುದ್ಧದ ವೃತ್ತಾಂತವನಲ್ಲಾ ಹೇಳುತ್ತಾನೆ ಆಗ ಚಿತ್ರಾಂಗದೆ, ಉಲೂಪಿಯರು ಶೋಕಿಸುವರು. ನಂತರ ಎಲ್ಲರೂ ರಣರಂಗದಲ್ಲಿ ಅರ್ಜುನ ಬಿದ್ದಿರುವಲ್ಲಿಗೆ ಬರುತ್ತಾರೆ. (ತೆರೆ ಇಳಿಬಿಟ್ಟು ಅರ್ಜುನನನ್ನು ಮಲಗಿಸುವುದು) ಪತಿಯ ಶಿರವನ್ನು ಕಂಡು ಚಿತ್ರಾಂಗದೆ, ಉಲೂಪಿಯರು ಬಭ್ರುವಾಹನನಲ್ಲಿ "ತಮಗೆ ಇತ್ತಂತಹ ವೈಧವ್ಯ ದುಃಖವು ನಿನಗೆ ಸೊಗಸಾಗುವುದೇ? ಇದಕ್ಕಿಂತ ನಮ್ಮೀರ್ವರ ಶಿರವನ್ನು ನಿನ್ನ ಕೈಯಲ್ಲಿರುವ ಖಡುಗದಿಂದ ಕತ್ತರಿಸು" ಎಂದು ಹೇಳುವಾಗ ಬಭ್ರುವಾಹನನು ಅಗ್ನಿಕುಂಡವೊಂದನ್ನು ರಚಿಸಿ ತಾನೇ ಸಾಯುತ್ತೇನೆ ಎಂದು ಹೊರಡುವಾಗ ಉಲೂಪಿಯು ತಡೆಯುತ್ತಾಳೆ - "ನನ್ನ ಪಿತನಾದಂತಹ ಆದಿಶೇಷನು ಪಾತಾಳಲೋಕದಲ್ಲಿರುವುದಾಗಿ ಹಾಗೂ ಆತನಲ್ಲಿರುವ ನಾಗಮಣಿ/ಸಂಜೀವ ಮಣಿಯನ್ನು ತಂದರೆ ಅದನ್ನು ಪ್ರಾರ್ಥನಿಗೆ ಸ್ಪರ್ಷಿಸಿದರೆ ಆತನು ಪುನಃ ಚೈತನ್ಯವನ್ನು ಹೊಂದುವನು, ಆದರೆ ತಕ್ಷಕಾದಿ ಸರ್ಪಗಳಿಂದ ರಕ್ಷಿತವಾದ ಆ ಮಣಿಯನ್ನು ತರುವಂತಹ ವೀರರಾರಿದ್ದಾರೆ?" ಎಂಬಂತೆ ಕೇಳುವಾಗ ಬಭ್ರುವಾಹನನು ತಾನೇ ತರುತ್ತೇನೆ ಎಂದು ಹೊರಡುವನು. ಆಗ ಉಲೂಪಿಯು ತಡೆದು ತನ್ನೊಂದಿಗೆ ಇದ್ದಂತಹ ಪುಂಡರೀಕಫಣಿ ಎಂಬ ಉರಗನನ್ನು ಕರೆದು ತನ್ನ ಕುಂಡಲದ ಗುರುತನ್ನು ಕೊಟ್ಟು ತನ್ನ ತಂದೆ ಆದ ಆದಿಶೇಷನಲ್ಲಿಗೆ ಹೋಗಿ ಸಂಜೀವಿಯನ್ನು ತೆಗೆದುಕೊಂಡು ಬರುವುದಾಗಿ ಅವನನ್ನು ಕಳುಹುತ್ತಾಳೆ. 

ಇತ್ತ ಪಾತಾಳ ಲೋಕದಲ್ಲಿ ಉರಗ ಮಂತ್ರಿಯಾದ ಧೃತರಾಷ್ಟ್ರ ಮತ್ತು ಇತರ ನಾಗಗಳೊಂದಿಗೆ ಇದ್ದ ಆದಿಶೇಷನಲ್ಲಿಗೆ ಪುಂಡರೀಕಫಣಿಯು ಬರುತ್ತಾನೆ, ನಡೆದ ವೃತ್ತಾಂತವನಲ್ಲ ಕೇಳಿ ದುಃಖಿತನಾದ ಆದಿಶೇಷನು ಮಣಿಯನ್ನು ಕೊಡಲು ಒಪ್ಪುವಾಗ ಧೃತರಾಷ್ಟ್ರನು ಅದನ್ನು ನರರಿಗೆ ಕೊಡಕೂಡದು ಎಂಬಂತೆ ತಡೆಯುವುದು. ಆಗ ಶೇಷರಾಜನು ತನ್ನ ಕುಂಡಲದ ಗುರುತನ್ನು ಪುಂಡರೀಕನಿಗೆ ಕೊಟ್ಟು ಮಣಿಯನ್ನು ಕೊಡಲು ಫಣಿಗಳು ಬಿಡಲಿಲ್ಲ ಅಂತ ಉಲೂಪಿಗೆ ತನ್ನ ಅಸಹಾಯಕತೆಯನ್ನು ತಿಳಿಸು ಎಂಬುದಾಗಿ ಕಳಿಸುತ್ತಾನೆ. 

ಮಣಿಯನ್ನು ಕೊಡಲು ಫಣಿಗಳು ನಿರಾಕರಿಸಿದ ವಿಷಯವನ್ನು ತಿಳಿದ ಬಭ್ರುವಾಹನನು ಕುಪಿತನಾಗಿ ಆದಿಶೇಷನಿದ್ದಲ್ಲಿಗೆ ಬಂದು ಧೃತರಾಷ್ಟ್ರ ಸಹಿತ ಎಲ್ಲಾ ಉರಗಗಳನ್ನು ಓಡಿಸಿ ಆದಿಶೇಷನಿಗೆ ನಮಸ್ಕರಿಸುತ್ತಾನೆ, ಆಗ ಶೇಷನು ಈ ಮಣಿಯನ್ನು ನರರಿಗೆ ಕೊಡುವಂತಿಲ್ಲ ಆದ್ದರಿಂದ ನಿನ್ನೊಂದಿಗೆ ನಾನೂ ಅಲ್ಲಿಗೆ ಬರುವೆನು ಎಂದು ಬಭ್ರುವಾಹನನೊಂದಿಗೆ ಅರ್ಜುನನಿದ್ದಲ್ಲಿಗೆ ಬರುವರು.

(ಇತ್ತ ಧೃತರಾಷ್ಟ್ರನು ಅರ್ಜುನನ ಶಿರವನ್ನು ಅಪಹರಿಸಿ ಅವನ ತಲೆಯ ಭಾಗಕ್ಕೆ ಕಪ್ಪು ಬಟ್ಟೆಯನ್ನು ಮುಚ್ಚಿ ಪಕ್ಕದಲ್ಲೇ ಇರುವ ಖೇದಗೆ ಮುಂಡಾಸನ್ನು ಹೊತ್ತೊಯ್ಯುವುದು) ಅಷ್ಟರಲ್ಲಿ ಚಿತ್ರಾಂಗದೆ ಮತ್ತು ಉಲೂಪಿಯರು ಅಲ್ಲಿಗೆ ಬರುತ್ತಾರೆ. ಎಲ್ಲರೂ ಒಂದಾಗಿ ಶ್ರೀಕೃಷ್ಣನನ್ನು ಧ್ಯಾನಿಸುವುದು - ಶ್ರೀ ಕೃಷ್ಣನು ಪ್ರತ್ಯಕ್ಷನಾಗಿ ಅವರನ್ನು ಸಂತೈಸುವನು ನಂತರ ಪ್ರಾರ್ಥನ ಶಿರವನ್ನು ಹುಡುಕಿ ತಾ ಎಂದು ಚಕ್ರವನ್ನು ಕಳುಹಿಸುತ್ತಾನೆ, ಚಕ್ರವು ಶಿರವನ್ನು ತರುತ್ತದೆ, ಅರ್ಜುನನ ಮುಖಕ್ಕೆ ಮುಚ್ಚಿದ ಬಟ್ಟೆಯನ್ನು ತೆಗೆದು ಸಂಜೀವಿಯನ್ನು ತಾಗಿಸಿ ಅರ್ಜುನ ಮತ್ತು ವೃಷಕೇತು ಇಬ್ಬರನ್ನೂ ಬದುಕಿಸುತ್ತಾನೆ. 
ಅರ್ಜುನ ಎಚ್ಚರಗೊಂಡು ಕೃಷ್ಣನಿಗೆ ಮತ್ತು ಉರಗರಾಜನಿಗೆ ಇಬ್ಬರಿಗೂ ನಮಸ್ಕರಿಸುತ್ತಾನೆ.

(ಇಲ್ಲಿ ಹಿಂದೆ ನೀಲಧ್ವಜನು ಸೋತು ಅರ್ಜುನನಿಗೆ ಶರಣಾಗಿ ಆತನ ಪಾಳೆಯವನ್ನೇ ಸೇರಿಕೊಂಡಿದ್ದರೂ ನೀಲಧ್ವಜನ ಹೆಂಡತಿಯಾದ ಜ್ವಾಲೆಯು ಅರ್ಜುನನ ಮೇಲೆ ದ್ವೇಷ ಸಾಧಿಸುವುದಕ್ಕಾಗಿ ಗಂಗಾ ನದಿಯ ಬಳಿಗೆ ಹೋಗಿ ಅಲ್ಲಿ ಗಂಗೆಯು ಸಿಗದೇ ಇದ್ದಾಗ ಅಂಬಿಗನಲ್ಲಿ "ಗಂಗೆಯ ಒಂದು ಹನಿ ನೀರು ಕೂಡ ತನಗೆ ಸೋಂಕದಂತೆ ನನ್ನನ್ನು ಆಚೆ ದಡಕ್ಕೆ ಸೇರಿಸಬಲ್ಲೆಯಾ?" ಎಂದು ಕೇಳುತ್ತಾಳೆ. ಗಂಗೆಯ ನೀರು ತಾಗಿದರೆ ಪಾಪ ಪರಿಹಾರವಾಗುತ್ತದೆ ಎಂದು ಜನರೆಲ್ಲ ತಿಳಿದಿರುವಾಗ ಹೀಗೆ ಮಾತನಾಡುವ ಅವಳು ಯಾರೀಕೆ? ಎಂಬ ಅಚ್ಚರಿಯಿಂದ ಗಂಗೆ ಪ್ರತ್ಯಕ್ಷವಾಗುತ್ತಾಳೆ ಆಗ ಅವಳಿಗೆ ಅವಳ ಪುತ್ರ ಭೀಷ್ಮನನ್ನು ಅರ್ಜುನನು ಕೊಂದ ವಿಷಯವನ್ನು ತಿಳಿಸಿದಾಗ ಗಂಗೆಯು ಕೋಪದಿಂದ ಅರ್ಜುನನಿಗೆ "ಅವನ ಮಗನಿಂದಲೇ ಅವನಿಗೆ ಮರಣ ಬರಲಿ" ಎಂದು ಶಾಪವೀಯುತ್ತಾಳೆ. ಇದಾದ ಬಳಿಕ ಜ್ವಾಲೆಯು ಅಗ್ನಿಗೆ ಹಾರಿ ಆತ್ಮಹತ್ಯೆ ಮಾಡಿಕೊಂಡು ನಂತರ ಬಾಣದ ರೂಪದಲ್ಲಿ ಬಭ್ರುವಾಹನನ ಬತ್ತಳಿಕೆಯಲ್ಲಿ ಸೇರಿಕೊಳ್ಳುತ್ತಾಳೆ, ಆ ಬಾಣದಿಂದಲೇ ಅರ್ಜುನ ಸತ್ತಿದ್ದು. ಈ ಕಥೆಯನ್ನು ಕೃಷ್ಣ ಹೇಳುತ್ತಾನೆ)

ಬಭ್ರುವಾಹನ ಕಪ್ಪವನ್ನು, ಕುದುರೆಯನ್ನೂ ಒಪ್ಪಿಸಿ ತಾನು ಅರ್ಜುನನ ಸುತನೇ ಎಂಬುದಾಗಿ ಅವನ ಬಾಯಲ್ಲಿ ಹೇಳಿಸುವುದಾಗಿ ಮಾಡಿದ ಪ್ರತಿಜ್ಞೆಯನ್ನು ನೆನಪಿಸುತ್ತಾನೆ ಅದರಂತೆ ಅರ್ಜುನನು ಎಲ್ಲರ ಮುಂದೆ ಅವನನ್ನು ತನ್ನ ಸುತ ಎಂಬಂತೆ ಒಪ್ಪಿಕೊಳ್ಳುವುದು ನಂತರ ಎಲ್ಲರೂ ತೆರಳುತ್ತಾರೆ.