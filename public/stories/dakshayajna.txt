ದೇವೇಂದ್ರಾದಿ ದೇವತೆಗಳು ಈಶ್ವರನು ಇರುವ ಕೈಲಾಸಕ್ಕೆ ಬಂದು ಜಗತ್ತಿನ ಕಲ್ಯಾಣಕ್ಕಾಗಿ ಮರೀಚಿ ಬ್ರಹ್ಮನು ತ್ರಿವೇಣಿ ಸಂಗಮದಲ್ಲಿ ಜ್ಞಾನಸತ್ರವನ್ನು ನಡೆಸುತ್ತಿದ್ದಾನೆ ಅದಕ್ಕೆ ನೀವು ಅಧ್ಯಕ್ಷರಾಗಿ ಬರಬೇಕೆಂದು ಕೇಳಿಕೊಳ್ಳುತ್ತಾರೆ. ಇದಕ್ಕೆ ಒಪ್ಪಿದ ಮಹೇಶ್ವರನು ವಶಿಷ್ಟರೇ ಮೊದಲಾದ ಮುನಿಗಳು ಮತ್ತು ದೇವತೆಗಳು ನೆರೆದಿರುವ ಜ್ಞಾನಸತ್ರಕ್ಕೆ ಬಂದು ಅಧ್ಯಕ್ಷ ಸ್ಥಾನವನ್ನು ಸ್ವೀಕರಿಸಿ ಕುಳಿತಿರುತ್ತಾನೆ ,ಮರೀಚಿಬ್ರಹ್ಮನು ಎಲ್ಲರನ್ನೂ ಸ್ವಾಗತಿಸುತ್ತಾನೆ.
ಇಲ್ಲಿಗೆ ದಕ್ಷಬ್ರಹ್ಮನ ಪ್ರವೇಶ.

ದಕ್ಷನು ಬರುತ್ತಿದ್ದಂತೆ ಸಕಲ ಸಭೆ ಎದ್ದು ಭಯಗೊಂಡು ಅವನಿಗೆ ಕೈ ಮುಗಿಯುವುದು, ಆದರೆ ಈಶ್ವರ ಒಬ್ಬನು ಅಧ್ಯಕ್ಷ ಸ್ಥಾನದಲ್ಲಿರುವುದರಿಂದ ಏಳುವುದಿಲ್ಲ. ಇದನ್ನು ಕಂಡ ದಕ್ಷಬ್ರಹ್ಮನು ಅಹಂಕಾರದಿಂದ ಪರಿಪರಿಯಾಗಿ ಅವನನ್ನು ನಿಂದಿಸುವನು. ಸರಸಿಜಾಸನನೆಂದ ನುಡಿಗೆ ತನ್ನ ಮಗಳನ್ನು ಶಿವನಿಗೆ ಕೊಟ್ಟು ಕೋಡಗನ ಕೈಗೆ ಮಾಲೆ ಕೊಟ್ಟಂತಾಯಿತಲ್ಲ ಎಂದು ಅವನನ್ನು ಅವಮಾನಿಸಿ ತನ್ನನ್ನು ಆತ ಗೌರವಿಸಲಿಲ್ಲ ಎಂಬ ಸಿಟ್ಟಿನಿಂದ ಆ ಯಾಗದ ಸಭೆಯನ್ನು ಧಿಕ್ಕರಿಸಿ ಅಲ್ಲಿಂದ ತೆರಳುವನು. ಇದನ್ನೆಲ್ಲಾ ನೋಡುತ್ತಿದ್ದ ಪರಮೇಶ್ವರನು ಮುಂದೆ ಏನೂ ಅವಘಡ ಆಗುವುದು ಬೇಡ ಎಂದು ಉಳಿದವರನ್ನು ಸಮಾಧಾನಪಡಿಸಿ ಯಾಗವನ್ನು ಮುಂದುವರಿಸಿ ಎಂದು ಹೇಳಿ ತಾನೂ ಅಲ್ಲಿಂದ ಹೋಗುವನು. 

ಅತ್ತ ದಕ್ಷನು ಬ್ರಹ್ಮನನ್ನು ತಪಸ್ಸಿನ ಕುರಿತಾಗಿ ಮೆಚ್ಚಿಸಿ ಅವನಿಗಾದ ಅವಮಾನವನ್ನು ಹೇಳಲು - ಆಗ ಬ್ರಹ್ಮನು ಮುಂದೆ ಪ್ರಜಾಧೀಶ್ವರನಿಗೆ ಈಶ್ವರ ನೀನು ಎಂದು ಹೇಳಿ ಅವನಿಗೆ ಎತ್ತರದ ಸ್ಥಾನವನ್ನು ಕರುಣಿಸುತ್ತಾರೆ. ಇದರಿಂದ ಉಬ್ಬಿದ ದಕ್ಷನು ಗುರು ಬೃಹಸ್ಪತಿಯನ್ನು ಕರೆಸಿ ನಿರೇಶ್ವರ ಯಾಗದ ಕುರಿತಾಗಿ ಅವನ ಆಶಯವನ್ನು ತೋಡಿಕೊಂಡಾಗ ಅವರು ಅದಕ್ಕೆ ಒಪ್ಪುವರು. ನಂತರ ಅವನು ಈ ಯಾಗಕ್ಕೆ ಈಶ್ವರನನ್ನು ಹೊರತುಪಡಿಸಿ ಸಕಲ ದೇವಾನುದೇವತೆಗಳನ್ನು, ಬ್ರಾಹ್ಮಣರನ್ನು, ಹಾಗೆ ತನ್ನ ಕುಟುಂಬದವರನ್ನು ಆಹ್ವಾನಿಸುತ್ತಾನೆ.

ಇತ್ತ ವರಮಹಾಕೈಲಾಸ ಶಿಖರದಿ ದಾಕ್ಷಾಯಿಣಿಯು ಸಾವಿರ ಸಾವಿರ ಸಂಖ್ಯೆಯಲ್ಲಿ ಭೂಸುರರು ಎಲ್ಲಿಗೋ ಪಯಣವನ್ನು ಸಾಗಿಸುತ್ತಿರುವುದನ್ನು ಕಂಡು ಕೌತುಕದಿಂದ ಅವರಲ್ಲಿ ವಿಚಾರಿಸುವಳು. ಆಗ ಅವರು ಪ್ರಾಚೀನ ಬಹ್ರಿಯಲ್ಲಿ ನಡೆಯುವ ದಕ್ಷಾಧ್ವರಕ್ಕೆ ಹೋಗುತ್ತಿದ್ದೇವೆ ,ಅಲ್ಲಿ ಲಕ್ಷ ಲಕ್ಷ ದಕ್ಷಿಣೆಯನ್ನು ನೀಡುತ್ತಾರಂತೆ ಎಂದು ಹೇಳಿ - ನೀನು ಅವರ ಮಗಳಲ್ಲವೇ? ಏಕೆ ಇನ್ನೂ ಹೊರಡಲಿಲ್ಲ? ನಿನ್ನ ಅಕ್ಕಂದಿರೆಲ್ಲಾ ಬರುತ್ತಿದ್ದಾರೆ ಎಂದು ಕೇಳುವಾಗ ಸತಿಯು ತಲೆತಗ್ಗಿಸಿ ಏನು ಹೇಳಬೇಕೆಂದು ತೋಚದೆ "ನಾನು ನನ್ನ ಪತಿಯೊಂದಿಗೆ ಬರುತ್ತೇನೆ" ಎಂದು ಹೇಳಿ ಅವರನ್ನು ಕಳುಹಿಸುತ್ತಾಳೆ.

ನಂತರ ಅಲ್ಲಿಂದ ಕೈಲಾಸಕ್ಕೆ ಬಂದು ಪತಿಯಲ್ಲಿ ನಡೆದ ವಿಷಯವನ್ನು ಹೇಳಿ ತನಗೂ ತನ್ನ ತಂದೆಯ ಮನೆಯಲ್ಲಿ ನಡೆಯುವ ಯಾಗಕ್ಕೆ ಹೋಗಬೇಕಿದೆ, ನಾವಿಬ್ಬರೂ ಹೋಗೋಣವೇ? ಎಂದು ತನ್ನ ಆಸೆಯನ್ನು ನಿವೇದಿಸಿಕೊಳ್ಳುವಳು. ಆಹ್ವಾನ ಇಲ್ಲದ ಕಾರ್ಯಕ್ರಮಕ್ಕೆ ಹೋಗುವುದಾದರೂ ಹೇಗೆ? ಇಷ್ಟಕ್ಕೂ ನೀನು ಅವರ ಮಗಳಾದರೂ ನಾನು ಅವರಿಗೆ ಅಳಿಯನಲ್ಲವೇ? ಹಾಗಾಗಿ ನನಗಾದರೂ ಆಹ್ವಾನಿಸಬಹುದಿತ್ತು ಆದ್ದರಿಂದ ನಾವಲ್ಲಿಗೆ ಹೋಗುವುದು ಬೇಡ ನೀನು ಇಲ್ಲೇ ಇದ್ದುಕೊ ಎಂದರೂ ಅವಳು ಕೇಳದೇ ನಿಮ್ಮ ಮನಸ್ಸಿನಲ್ಲಿ ಏನಿದೆ ಹೇಳಿ ಎಂದು ಕೇಳಿದಾಗ ಹರನು - ಹಿಂದೆ ಜ್ಞಾನಸತ್ರದಲ್ಲಿ ನಡೆದ ಘಟನೆಯನ್ನು ವಿವರಿಸುವನು, ಹಾಗಾಗಿಯೇ ಈ ಯಾಗವನ್ನು ತನ್ನ ಅನುಪಸ್ಥಿತಿಯಲ್ಲಿಯೇ ನೆರವೇರಿಸಬೇಕೆಂದು ನಮ್ಮನ್ನು ಆಹ್ವಾನಿಸಲಿಲ್ಲ ಹೊರತು ತಪ್ಪಿ ಹೋದದ್ದಲ್ಲ ಎಂದಾಗ ದಾಕ್ಷಾಯಿಣಿಯೂ - "ನಿಲ್ಲದು ಎನ್ನ ಮನಬಲ್ಲಿ ಪೋಗದೆ" ನೀವು ಬರದಿದ್ದರೆ ನಾನಾದರೂ ಹೋಗುವೆ ನನ್ನನ್ನು ಕಳುಹಿಸಿಕೊಡಿ ಎಂದು ಪುನಃ ಬೇಡಿಕೊಳ್ಳುವಳು, ಆಗ ಶಿವನು ಮೌನ ತಾಳುವನು.
(ಇಲ್ಲಿ ಒಮ್ಮೆ ದಾಕ್ಷಾಯಣಿಯು ನಾನು ಅಲ್ಲಿಗೆ ಹೋಗುವುದಿಲ್ಲ ಎಂದಾಗ ಶಿವನು ಮೌನವನ್ನು ತೊರೆದು ಅವಳಿಗೆ ಬೇರೆ ಬೇರೆ ಕಥೆಗಳನ್ನು ಹೇಳಲಾರಂಭಿಸುತ್ತಾನೆ. ಆದರೂ ಅವಳ ಮನಸ್ಸು ಯಜ್ಞದಲ್ಲಿರುವುದನ್ನು ಕಂಡು ಮತ್ತೆ ಮೌನ ತಾಳುತ್ತಾನೆ). ಮತ್ತು ಮತ್ತೂ ಗೌರಿಯು ಪೀಡಿಸಿದಾಗ ಶಿವನು ಕೋಪದಿಂದ ಆಕೆಯನ್ನು ತಳ್ಳುತ್ತಾನೆ. ಗೌರಿಯು ಯಾಗ ನಡೆಯುವ ಸ್ಥಳ(ಪ್ರಾಚೀನ ಬಹ್ರಿ)ಕ್ಕೆ ಹೊರಟೇ ಹೋಗುತ್ತಾಳೆ. ಈಶ್ವರನು ಪ್ರಮಥಾದಿ ಗಣಗಳನ್ನು ಕರೆದು ಅವಳೊಂದಿಗೆ ಕಳುಹಿಸಿ ಕೊಡುತ್ತಾನೆ.

ನಂತರ ಗೌರಿಯು ಸಕಲ ಮುನಿ ಜಾಲಗಳ ಮೇಳದಿ ಪರಿಪರಿಯ ವೇದ ಮಂತ್ರಘೋಷದಿ  ಮೆರೆಯುತ್ತಿರುವ ಆ ಯಜ್ಞಶಾಲೆಯನ್ನು ಕಂಡು ಪುಳಕಿತಳಾಗುವಳು. ಮೊದಲು ತನ್ನ ತಂದೆಗೆ, ತಾಯಿಗೆ ಹಾಗೂ ಅಕ್ಕಂದಿರಿಗೆ ನಮಸ್ಕರಿಸುವಳು ಆದರೆ ಯಾರೂ ಉತ್ತರಿಸದ್ದನ್ನು ಕಂಡು ಸುಮ್ಮನಾಗುವಳು. ಯಾಗದಿ ದೇವಾನುದೇವತೆ(ಇಂದ್ರ, ಅಗ್ನಿ, ನಿಋತಿ, ವಾಯು, ವರುಣ, ಕುಬೇರ ಇತ್ಯಾದಿ)ಗಳಿಗೆ ಹವಿಸ್ಸನ್ನು ಕೊಡಲಾರಂಭಿಸುತ್ತಾರೆ ಆದರೆ ಈಶ್ವರನಿಗೆ ಹವಿಸ್ಸು ಕೊಡುವಾಗ ದಕ್ಷನು ತಡೆದು ನಿಲ್ಲಿಸುವನು. ಇದನ್ನು ಕಂಡು ದಾಕ್ಷಾಯಿಣಿಯು ದುಃಖಿಸುವಳು - "ಏತಕೆ ಬಂದೆನು ನಾನೀ ಪಾತಕಿ ಮಾಡುವ ಯಜ್ಞಕೆ" ಎಂದು ಮರುಗಿ ಎಂತಹ ದ್ರೋಹವನ್ನು ಬಗೆದರು ನನ್ನ ತಾಯಿ ಮನೆಯವರು ಇದನ್ನು ನೋಡಿ ಸಹಿಸಲಾರದೆ ದೇಹತ್ಯಾಗವೇ ಲೇಸು ಎಂದು ಹೊರಳಾಡುವಳು - ಇದನ್ನು ನೋಡಿ ಭಗ, ಭೃಗು ಮುನಿಗಳು ನಗುತ್ತಾರೆ, ಮಿಕ್ಕವರೆಲ್ಲರೂ ನಗುತ್ತಾರೆ. ಆಗ ಆಕೆಗೆ ಮತ್ತಷ್ಟು ಸಿಟ್ಟು ಬರುತ್ತದೆ ನೆರೆದಿರುವ ಸಕಲ ಸುರವರ ವರ್ಗಕ್ಕೆ, ಋಷಿಗಳಿಗೆ ತಾವು ಮಾಡಿದ ಅಪರಾಧಕ್ಕೆ ನನ್ನವರಾದ ಪತಿಯಿಂದ ಶಿಕ್ಷೆಯನ್ನು ಅನುಭವಿಸುವಿರಿ ,ಇನ್ನು ದಕ್ಷನ ಮಗಳು ಈಶ್ವರನ ಸತಿ ಎಂದು ಲೋಕ ಕೊಂಡಾಡುತ್ತದೆ- (ದಕ್ಷನನ್ನು ಕುರಿತು) ನಿನ್ನಿಂದಾದ ಈ ದೇಹವನ್ನು ಸುಡುವೆನೆಂದು ನಡೆಯುತ್ತಿರುವ ಯಜ್ಞದ ಅಗ್ನಿಯನ್ನು ತಿರಸ್ಕರಿಸಿ ಯೋಗಾಗ್ನಿಯನ್ನು ಸೃಷ್ಟಿಸಿ ಅದರಲ್ಲಿ ಸುಟ್ಟು ಭಸ್ಮವಾಗುತ್ತಾಳೆ.
(ಸಮಯವಿದ್ದರೆ ಇಲ್ಲಿ ಪ್ರಮಥಾದಿ ಗಣಗಳು ದೇವತೆಗಳನ್ನು ಸೋಲಿಸುವುದು ನಂತರ ದಕ್ಷ, ಭೃಗು ಮತ್ತು ಬೃಹಸ್ಪತಿ ಮಂತ್ರಗಳ ಶಕ್ತಿಯಿಂದ ಅವರನ್ನು ಹೋಮಕುಂಡಕ್ಕೆ ಸೆಳೆಯುವುದು - ಆಗ ಅವರು ಸಾಯುವುದು. ಈ ದೃಶ್ಯವನ್ನು ತೋರಿಸಬಹುದು) 

ನಂತರ ನಡೆದ ವಿಷಯವನ್ನು ನಾರದನರು ಈಶ್ವರನಿಗೆ ಬಂದು ತಿಳಿಸುತ್ತಾರೆ - ಆಗ ಈಶ್ವರನು ಕೋಪದಿಂದ ಅವನ ಜಡೆಯನ್ನು ನೆಲಕ್ಕೆ ಅಪ್ಪಳಿಸಿದಾಗ ವೀರಭದ್ರನು ಹುಟ್ಟುತ್ತಾನೆ. ತನ್ನ ಹುಟ್ಟಿನ ಕಾರಣವನ್ನು ಕೇಳಿದಾಗ ಈಶ್ವರನು ಅವನಿಗೆ ದಕ್ಷನಿಂದ ಆದ ಅನ್ಯಾಯವನ್ನು ಹೇಳಿ ಅವನನ್ನು ಕೊಂದು ಬಾ ಎಂದು ಅಪ್ಪಣೆಯನ್ನು ಕೊಟ್ಟು ಕಳುಹಿಸುತ್ತಾನೆ. 

ವೀರಭದ್ರನು ಯಾಗ ನಡೆಯುವ ಸ್ಥಳಕ್ಕೆ ಬಂದು ಎಲ್ಲರನ್ನೂ ಓಡಿಸುತ್ತಾನೆ. 
೧) ದಿತ್ತ - ವೀರಭದ್ರ×ನಿಋತಿ ಯುದ್ಧ - ನಿಋತಿಯ ಸೋಲು
೨) ದಿತ್ತ - ವೀರಭದ್ರ×ವಾಯು ಯುದ್ಧ - ವಾಯು ಸೋಲು
೩) ದಿತ್ತ - ವೀರಭದ್ರ×ದೇವೇಂದ್ರ ಯುದ್ಧ - ಇಂದ್ರ ಸೋಲು.
(ನಂತರ ಮುನಿಗಳನ್ನು ಅಟ್ಟಾಡಿಸಿಕೊಂಡು ಹೋಗಿ ತಾಯಿಯನ್ನು ನೋಡಿ ನಗಾಡಿದ ಭಗಮುನಿಯ ಹಲ್ಲುಗಳನ್ನು ಉದುರಿಸುತ್ತಾನೆ, ಕಣ್ಸನ್ನೆ ಮಾಡಿದ ಭೃಗು ಮುನಿಯ ಕಣ್ಣುಗಳನ್ನು ಕೀಳುತ್ತಾನೆ, ಬೃಹಸ್ಪತಿಯ ಗಡ್ಡಕ್ಕೆ ಬೆಂಕಿ ಇಡುತ್ತಾನೆ) 
೪) ದಿತ್ತ - ದಕ್ಷ×ವೀರಭದ್ರ
ಯುದ್ಧ - ದಕ್ಷನ ಶಿರವನ್ನು ಕಡಿದು ಹೋಮಕುಂಡಕ್ಕೆ ಹಾಕಿ ವೀರಭದ್ರನು ಕೈಲಾಸಕ್ಕೆ ಮರಳುತ್ತಾನೆ.