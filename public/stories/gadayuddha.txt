ಕುರುಕ್ಷೇತ್ರ ಯುದ್ಧ ಮುಗಿಯಿತು. ಭೀಷ್ಮ, ದ್ರೋಣ, ಕರ್ಣ, ದುಶ್ಯಾಸನ ಸೇರಿದಂತೆ ಕೌರವ ಪ್ರಮುಖರೆಲ್ಲಾ ಮೃತಪಟ್ಟರು. ಉಳಿದವನು ದರ್ಯೋಧನ ಒಬ್ಬನೇ. ಭೀಮನು ಅವನನ್ನು ಅಟ್ಟಿಸಿಕೊಂಡು ಬರುತ್ತಾನೆ. ಅತ್ತ ಕೌರವನು ತನ್ನವರನ್ನು ಕಳೆದುಕೊಂಡು ತನಗಾದ ದುರ್ಗತಿಯನ್ನು ಎಣಿಸಿಕೊಂಡು ಹೆಗಲ ಮೇಲೆ ಗದೆಯನ್ನು ಇಟ್ಟುಕೊಂಡು ಯುದ್ಧ ಭೂಮಿಯಲ್ಲಿ ಚಲಿಸುವನು.

ತನಗೋಸ್ಕರ ಹೋರಾಡಿ ಮಡಿದವರ ಹೆಣವನ್ನು ನೋಡಿ ದುಃಖಿಸುತ್ತಾನೆ, ಆಗ ಅವರುಗಳ ಭೂತ, ಪ್ರೇತರುಗಳು ಅವನನ್ನು ಕರ್ಕಶ ಧ್ವನಿಯಿಂದ ಅಟ್ಟಿಸಿಕೊಂಡು ಹೋಗಲಾರಂಭಿಸುತ್ತವೆ. ಆದರೆ ಅವನು ಅವುಗಳನ್ನು ಹೊಡೆದು ಓಡಿಸುತ್ತಾನೆ. ನಂತರ ಸಂಜಯನು ಅವನನ್ನು ಅರಸುತ್ತಾ ಬರುತ್ತಾನೆ , ನಂತರ ಕೌರವನನ್ನು ಕಂಡಾಕ್ಷಣವೇ - "ಪೂಡವಿಪಾಲಕ, ಭಾಗ್ಯದಾಯಕ ಬಡಿವೆ ರಿಪುಗಳನೆಂಬ ಛಲವು ಅಡಗಿ ಹೋಯಿತೇ? ನುಡಿಯದೆ ನಡೆವೆ ನೀನೆಲ್ಲಿಗೆ ಮೆಲ್ಲನೆ?" ನಿನ್ನ ತಂದೆ, ತಾಯಿ, ಮಡದಿ, ಪುರಜನರು ಎಲ್ಲರೂ ನಿನಗೋಸ್ಕರ ಕಾಯುತ್ತಾ ಇದ್ದಾರೆ ಅವರಿಗಾಗಿ ಬರುವುದಿಲ್ಲವೇ ಎಂದು ಕೇಳಿದಾಗ ಕೌರವನು - ನಿಷ್ಪಾಂಡವ ಪೃಥ್ವಿಯನ್ನಾಗಿಸಿಯೇ ನಾನು ಹಿಂದಕ್ಕೆ ಬರುವೆನು ಎಂದು ಹೇಳು ಎಂಬಂತೆ ಹೇಳಿ ಕಳುಹಿಸುವನು.
ಸಂಜಯನನ್ನು ಕಳುಹಿಸಿದ ಕುರುಕುಲನು ನಂತರ ಜಲಸ್ತಂಭ ವಿದ್ಯೆಯನ್ನು ಉಪಯೋಗಿಸಿ ದ್ವೈಪಾಯನ ಸರೋವರದಡಿಯಲ್ಲಿ ಅಡಗಿ ಕೂರುವನು. ಇದನ್ನು ತಿಳಿದ ಅಶ್ವತ್ಥಾಮರು ಅಲ್ಲಿಗೆ ಬಂದು ಕುರುರಾಯನಲ್ಲಿ ತಾನು ಪಾಂಡವರನ್ನು ಕೊಲ್ಲುವುದಾಗಿ ಭರವಸೆಯನ್ನು ನೀಡಲು ಕೇಳದ ಕೌರವನು ಭೀಮನ ಬೇಹಿನಚರರು ಎಲ್ಲಿಯಾದರೂ ಇದನ್ನು ಕೇಳಿದ್ದಲ್ಲಿ ಅವನಿಗೆ ಹೋಗಿ ತಿಳಿಸುವರು, ಹಾಗಾಗಿ ನೀವು ಹೊರಡಿ ಎಂದು ಹೇಳಿ ಕಳುಹಿಸುತ್ತಾನೆ.

ಇತ್ತ ಬೇಟೆಯಾಡಿ ಬೇಜಾರಾಗಿ ದ್ವೈಪಾಯನ ಸರೋವರದ ದಡದಲ್ಲಿ ವಿಶ್ರಮಿಸಲು ಬಂದ ಬೇಹಿನಚರರು ಇದನ್ನು ತಿಳಿದು ಭೀಮನಲ್ಲಿ ಹೋಗಿ ದೂರುತ್ತಾರೆ.  ಅವರಿಂದ ವಿಷಯ ತಿಳಿದ ಭೀಮನು ಧರ್ಮರಾಯನಲ್ಲಿ ಹೇಳಲು ಆಗ ಧರ್ಮರಾಯನು ರಣಕ್ಕೆ ಬೆನ್ನು ಕೊಟ್ಟು ಹೋಗಿ ಸರಸಿಯೊಳಡಗಿ ಕುಳಿತ ವೈರಿಯನ್ನು ಕೊಲ್ಲುವುದು ತರವೇ? ಎಂದು ಕೃಷ್ಣನನ್ನು ಪ್ರಶ್ನೆಸುತ್ತಾನೆ. ನಂತರ ಪಾಂಡವಸಹಿತ ಶ್ರೀಕೃಷ್ಣನು ದ್ವೈಪಾಯನ ಸರೋವರದಾಚೆ ಹೋಗುತ್ತಾರೆ,  ಒಬ್ಬೊಬ್ಬರಾಗಿ ಕೌರವನನ್ನು ಕರೆಯುತ್ತಾರೆ ಆದರೆ ಅವನು ಮೇಲೆ ಬರುವುದಿಲ್ಲ. ನಂತರ ಭೀಮನು ಅವನನ್ನು ಚೀತು ಎಂದು ನಿಂದಿಸಿ ಕರೆದಾಗ ಎದ್ದು ಬರುವನು. ಆಗ ಅವನನ್ನು ಕಂಡು ಪುಳಕಿತನಾದ ಧರ್ಮರಾಯನು ನಮ್ಮೈವರಲ್ಲಿ ಒಬ್ಬನನ್ನು ನೀ ಗೆಲ್ದರೆ ಉಳಿದವರೆಲ್ಲ ನಿನ್ನ ಪಾದ ಸೇವಕರಾಗಿ ಉಳಿಯುತ್ತೇವೆ ಎಂದು ಹೇಳಿದಾಗ ಮರುತಸುತನನ್ನು ನಿರೀಕ್ಷಿಪೆನು ಎನ್ನುವನು. ಹೀಗೆ ದುರ್ಯೋಧನ × ಭೀಮರಿಗೆ ಯುದ್ಧ ಪ್ರಾರಂಭವಾಗುತ್ತದೆ- ಅದೇ ಸಮಯದಲ್ಲಿ ತೀರ್ಥಯಾತ್ರೆಯನ್ನು ಮುಗಿಸಿದ ಬಲರಾಮನು ಅಲ್ಲಿಗೆ ಬರುತ್ತಾನೆ. ಕೃಷ್ಣನಿಗೆ ಜರೆದು- ನಂತರ ಒಬ್ಬರ ತೊಡೆಗೆ ಇನ್ನೊಬ್ಬರು ಹೊಡೆಯಬಾರದು ಅನ್ನೋ ಶರತ್ತಿನ ಮೇಲೆ ಯುದ್ಧವನ್ನು ಪ್ರಾರಂಭಿಸಲು ಅನುಮತಿಯನ್ನು ನೀಡುತ್ತಾನೆ, ಆಗ ಕೃಷ್ಣನ್ನು ಅದೇ ರೀತಿ ಒಬ್ಬರ ತಲೆಗೆ ಇನ್ನೊಬ್ಬರು ಹೊಡೆಯಬಾರದೆಂಬ ಇನ್ನೊಂದು ಶರತ್ತನ್ನು ಹೇಳುತ್ತಾನೆ.
ಹೀಗೆ ಅವರಿಬ್ಬರ ನಡುವೆ ಘನ ಗೋರ ಗದಾಯುದ್ಧ ಪ್ರಾರಂಭವಾಗುತ್ತದೆ.

 ಒಬ್ಬರನ್ನು ಮತ್ತೊಬ್ಬರು ನಿಂದಿಸುತ್ತಾ ನಂತರ ಕೌರವನು ಭೀಮನ ತಲೆಗೆ ಹೊಡೆಯುತ್ತಾನೆ ಆಗ ಭೀಮನು ಮೂರ್ಛೆ ಹೋಗುವನು. ಇದನ್ನು ಕಂಡ ದುರ್ಯೋಧನನು ಧರ್ಮರಾಯ, ಫಲುಗುಣಾದಿಯಾರನ್ನು ನೋಡಿ ಅಣಕಿಸುವನು ಆಗ ಧರ್ಮರಾಯನು ಕೃಷ್ಣನ ಮೊರೆ ಹೋಗುತ್ತಾನೆ. ಶ್ರೀ ಕೃಷ್ಣನು ಭೀಮನ ಮೈದಡುವಲು ಆತ ಎಚ್ಚರಗೊಳ್ಳುತ್ತಾನೆ. ಪುನಃ ಯುದ್ಧ ಕೃಷ್ಣನು ತನ್ನ ತೊಡೆಯನ್ನು ತಟ್ಟಿ ಭೀಮನಿಗೆ ಸೂಚನೆಯನ್ನು ಕೊಡುವುದು, ಭೀಮನು ಕೌರವನ ತೊಡೆಗೆ ಹೊಡೆಯುತ್ತಾನೆ, ಆಗ ಕೌರವನು ಬೀಳುವನು. ಇದನ್ನು ನೋಡಿದ ಬಲರಾಮನು ಕೋಪದಿಂದ ಭೀಮನನ್ನು ಕೊಂದೇ ಬಿಡುತ್ತೇನೆ ಎಂದು ಹೊರಡುವಾಗ ಕೃಷ್ಣನು ತಡೆಯುವನು - ಮೊದಲು ಕೌರವನೇ ಭೀಮನ ತಲೆಗೆ ಹೊಡೆದ ಆದ್ದರಿಂದ ಭೀಮನು ಕೌರವನ ತೊಡೆಗೆ ಹೊಡೆದ ಇಬ್ಬರದ್ದೂ ತಪ್ಪಾಗಿದೆ ಎಂದು ಸಮಾಧಾನಪಡಿಸುವನು. ಬಲರಾಮನು ಹಾಳಾಗಿ ಹೋಗಲಿ ಎಂದು ಅಲ್ಲಿಂದ ತೆರಳುತ್ತಾನೆ.
ನಂತರ ಭೀಮನು ದುರ್ಯೋಧನನ ಪರಿಸ್ಥಿತಿಯನ್ನು ಕಂಡು ಅವನು ಮಾಡಿದ ಅನ್ಯಾಯವನ್ನು ನೆನಪಿಸಿ ಪರಿಪರಿಯಾಗಿ ನಿಂದಿಸುವನು.