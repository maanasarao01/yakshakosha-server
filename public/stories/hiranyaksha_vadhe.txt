ವಿಷ್ಣುವಿನ ದ್ವಾರಪಾಲಕರಾದ ಜಯವಿಜಯರು ಅಹಂಕಾರದಿಂದ ಮೆರೆಯುತ್ತಾ ಎಂದಿನಂತೆ ಹರಿಯನ್ನು ಪೂಜಿಸಲು ಬಂದ ಸನಕ, ಸನಂದ, ಸನತ್ಕುಮಾರ, ಸನಸ್ಸುಜಾತ ಮುನಿಗಳನ್ನು ತಡೆದು ಮೊದಲು ಅವರಿಗೆ ಪೂಜೆ ಅರ್ಪಿಸಿ ನಂತರ ಒಳಗೆ ಹೋಗಲು ಬಿಡುವೆವೆಂದು ಹೇಳುತ್ತಾರೆ- ಇದರಿಂದ ಕುಪಿತರಾದ ಅವರು ಜಯ ವಿಜಯರಿಗೆ ಮೂರು ಯುಗಗಳಲ್ಲಿ ರಾಕ್ಷಸರಾಗಿ ಜನ್ಮವೆತ್ತುವಂತೆ ಶಪಿಸುತ್ತಾರೆ. ತಮ್ಮ ತಪ್ಪಿನ ಅರಿವಾಗಿ ದುಃಖಿತರಾದ ಜಯವಿಜಯರು ವೈಕುಂಠಲೋಕಕ್ಕೆ ಹೋಗಿ ವಿಷ್ಣುವಿನ ಮೊರೆ ಹೋಗುವರು. ಆಗ ವಿಷ್ಣುವು ದೇವರ್ಷಿಗಳನ್ನು ಸ್ವತಃ ಉಪಚರಿಸಿ, ಕುಳ್ಳಿರಿಸಿ ನಡೆದ ಕಾರ್ಯಕ್ಕೆ ಮರುಶಾಪ ಕೇಳಿದಾಗ ಅವರು - ಒಂದೋ ಭೂಲೋಕದಲ್ಲಿ ಸತ್ಯಶೀಲರೆಂದೆನಿಸಿ ಏಳು ಜನ್ಮವನ್ನು ತಾಳುವುದು ಇಲ್ಲಾ ಬಲು ಖೂಳರೆಂದೆನಿಸಿ ಮೂರು ಜನ್ಮವ ತಾಳಿ ನಿನ್ನ ವೈರಿಗಳಾಗಿ ನಿನ್ನ ಕೈಯಲ್ಲಿ ಮರಣ ಹೊಂದಿ ಮತ್ತೆ ವೈಕುಂಠದ ದ್ವಾರಪಾಲಕರಾಗುವುದು ಎಂಬಂತೆ ಎರಡು ಅವಕಾಶಗಳನ್ನು ನೀಡುತ್ತಾರೆ. ಇದನ್ನು ವಿಷ್ಣುವು ಜಯವಿಜಯರಿಗೆ ತಿಳಿಸಿದಾಗ ಅವರು ಮೂರು ಜನ್ಮವನ್ನು ತಾಳಿ ವೈಕುಂಠ ಸೇರುವುದಾಗಿ ನಿರ್ಧರಿಸುತ್ತಾರೆ. ಹೀಗೆ ಮೊದಲನೆಯ ಜನ್ಮವೇ ಹಿರಣ್ಯಾಕ್ಷ-ಹಿರಣ್ಯಕಶಿಪು.

ಕೃತಯುಗದಲ್ಲಿ ದಿತಿ-ಕಶ್ಯಪರಲ್ಲಿ ಹಿರಣ್ಯಾಕ್ಷ ಹುಟ್ಟಿದ. ಇವನನ್ನು ಸಂಹರಿಸುವುದೇ ವರಾಹಾವತಾರದ ಉದ್ದೇಶ. ತಮ್ಮಮ್ಮ ದಿತಿ ದೇವಿಯ ಸೂಚನೆಯಂತೆ ವಿರಿಂಚಿಯ ಕುರಿತು ಈರ್ವರೂ ತಪಸ್ಸನ್ನಾಚರಿಸುವರು. ಹಿರಣ್ಯಾಕ್ಷನು ದಿನಕ್ಕೆ ನೂರರಂತೆ ಹಂದಿಯನ್ನು ತಿನ್ನಲು ಕರುಣಿಸಬೇಕು ಮತ್ತು ಜಗತ್ತಿನಲ್ಲಿ ಯಾವುದೇ ಶಕ್ತಿಯು ಅವನನ್ನು ಸೋಲಿಸಲಾಗಕೂಡದು ಅಂತಹ ವರವನ್ನು ಕರುಣಿಸು ಎಂದಾಗ ಬ್ರಹ್ಮನು ಗಧಾದಂಡವೊಂದನ್ನು ಕೊಟ್ಟು ಒಂದು ವೇಳೆ ಈ ಗದೆಯನ್ನು ಕಳೆದುಕೊಂಡಲ್ಲಿ ಅಥವಾ ನೂರ ಒಂದ(101)ನೇ ಹಂದಿ ಬಂದಲ್ಲಿ ಅದನ್ನು ನೀನು ತಿನ್ನಲು ಮನಸ್ಸು ಮಾಡಿದ್ದಲ್ಲಿ ನಿನ್ನ ಮರಣ ಸಂಭವಿಸಬಹುದು ಎಂದು ಹೇಳಿ ಹೊರಡುತ್ತಾರೆ. 

ಹಿರಣ್ಯಾಕ್ಷನು ಇತ್ತ ಸಜ್ಜನರಿಗೆ ಉಪಟಳವನ್ನು ಮಾಡುತ್ತಾ ನಂತರ ಸ್ವರ್ಗ ಲೋಕದತ್ತ  ದಾಳಿ ಮಾಡಿ ದೇವತೆಗಳಿಗೂ ತೊಂದರೆ ಕೊಡುತ್ತಾನೆ. ನಂತರ ದೇವಗದ್ದುಗೆಯನ್ನು ಏರುವನು. ಈ ಸಮಯದಲ್ಲಿ ನಾರದರು ಅಲ್ಲಿಗೆ ಬರುತ್ತಾರೆ- ಹಿರಣ್ಯಾಕ್ಷನು ಅವರಲ್ಲಿ ತನಗೆ ಸರಿಸಮಾನವಾಗಿ ಧುರದಲ್ಲಿ ಹೋರಾಡುವ ಧೀರರಾರಿರುವರೆಂದು ಕೇಳುತ್ತಾನೆ. 
ಆಗ ನಾರದರು ದಿತಿಜರಿಗಂತಕನೊಬ್ಬ ಇರುವನು ಹರಿ ಎಂದು ಹೇಳುವರು. ಆದರೆ ಅವನನ್ನು ಎಲ್ಲಿ ಕಾಣಬಹುದು ಎಂದು ಕೇಳಿದಾಗ ನಾರದರು - ಅವನಿಗೆ ಇಬ್ಬರು ಮಡದಿಯರು ಒಬ್ಬಾಕೆ ಶ್ರೀದೇವಿ (ಇವಳು ವೈಕುಂಠದಲ್ಲಿಯೇ ಅವನ ಸೇವೆ ಮಾಡಿಕೊಂಡಿರುತ್ತಾಳೆ), ಇನ್ನೊಬ್ಬಳು ಭೂದೇವಿ (ಇವಳು ಭೂಲೋಕದಲ್ಲಿ ಜೀವಿಗಳ ಸಂರಕ್ಷಣೆ ಮಾಡಿಕೊಂಡಿರುತ್ತಾಳೆ). ಹಾಗಾಗಿ ನೀನು ಭೂದೇವಿಯನ್ನು ಹಿಂಸಿಸಿದರೆ ಆಗ ಸತಿಯನ್ನು ಕಾಪಾಡಲು ಪತಿಯು ಬರುವನು ಎಂದು ಹೇಳುವರು. 
ನಂತರ ಅವರನ್ನು ಬೀಳ್ಕೊಟ್ಟು ಹಿರಣ್ಯಾಕ್ಷನು ತನ್ನ ಎಡಗಾಲಿನಿಂದ ಭೂದೇವಿಗೆ ಬಲವಾಗಿ ಒದೆಯುವನು. 

ಆಗ ಭೂದೇವಿಯು ಕಾಣಿಸಿಕೊಳ್ಳುವಳು - ಬಂದವಳು ಭೂದೇವಿ ಎಂದು ಅವಳಿಂದ ಕೇಳಿ ತಿಳಿದಾಕ್ಷಣವೇ ದೈತ್ಯನು ಆಕೆಯನ್ನು ಬಲಾತ್ಕರಿಸಲು ಯತ್ನಿಸುವನು , ಆಗ ಭೂದೇವಿಯು ತಪ್ಪಿಸಿಕೊಂಡು ಗೋವಿನ ರೂಪ ತಾಳಿ ಗೋವುಗಳ ಮಧ್ಯೆ ಸೇರುವಳು - ಅವನು ಎಲ್ಲಾ ಗೋವುಗಳನ್ನು ಕೊಲ್ಲಲಾರಂಭಿಸುವನು, ನಂತರ ಋಷಿಗಳ ಮಧ್ಯದಿ, ಮತ್ತೆ ಗರ್ಭಿಣಿ ಸ್ತ್ರೀಯರ ಮಧ್ಯದಿ ಹೀಗೆ ರೂಪ ಬದಲಾಯಿಸುತ್ತಿದ್ದಂತೆ ಅವನು ಅಟ್ಟಹಾಸ ಮಾಡುತ್ತಾ ಅಟ್ಟಿಸಿಕೊಂಡು ಬರುತ್ತಾನೆ, ನಂತರ ರಸಾತಳವನ್ನು ಸೇರುತ್ತಾಳೆ - ಅಲ್ಲಿಗೂ ಆ ದುಷ್ಟ ಬರುತ್ತಾನೆ. ಆಗ ಭೂದೇವಿಯು ರಕ್ಷಣೆಗೆ ವಿಷ್ಣುವನ್ನು ಧ್ಯಾನಿಸುತ್ತಾಳೆ. ಆಗ ವಿಷ್ಣು ವರಾಹ(ಹಂದಿ) ರೂಪ ತಾಳಿ ಅವನೊಡನೆ ಯುದ್ಧಮಾಡಿ ತನ್ನ ಕೋರೆಗಳಿಂದ ಅವನನ್ನು ತಿವಿದು ಕೊಲ್ಲುತ್ತಾನೆ.