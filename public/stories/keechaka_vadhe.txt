ಪಾಂಡವರ ಹನ್ನೆರಡು ವರ್ಷಗಳ ವನವಾಸ ಮುಗಿದು ಇನ್ನೊಂದು ವರ್ಷ ಅಜ್ಞಾತವಾಸವನ್ನು ಮತ್ಸ್ಯದೇಶದ ವಿರಾಟರಾಜನ ಆಶ್ರಯದಲ್ಲಿದ್ದುಕೊಂಡು ಮಾಡಬೇಕೆಂದು ನಿರ್ಧರಿಸುತ್ತಾರೆ. 
ದಾರಿಯಲ್ಲಿ ಹೋಗುವಾಗ, ತಾವುಗಳು ವಿರಾಟನಗರದಲ್ಲಿ ಯಾವ ಯಾವ ವೇಷಗಳಲ್ಲಿರಬೇಕೆಂಬುದರ ಬಗ್ಗೆ ಯೋಚಿಸಿದಾಗ ಯುಧಿಷ್ಠಿರನು ತಾನು ಬ್ರಾಹ್ಮಣನ ವೇಷ ಧರಿಸಿ ಕಂಕನೆಂಬ ಹೆಸರಿನಿಂದ ತಾನು ಬೃಹದಶ್ವರಿಂದ ಕಲಿತ ಅಕ್ಷ ಹೃದಯದ ನೆರವಿನಿಂದ ವಿರಾಟರಾಜನಿಗೆ ಪಗಡೆಯಾಟವನ್ನು ಕಲಿಸುವುದಾಗಿ, ಭೀಮಸೇನನು ತಾನು ಬಲ್ಲವ ಎಂಬ ಹೆಸರಿನಿಂದ ವಿರಾಟರಾಜನ ಪಾಕಶಾಲೆಯಲ್ಲಿ ಅಡಿಗೆಯವನ ಉದ್ಯೋಗ ಪಡೆಯುವುದಾಗಿ, ಅರ್ಜುನನು ತಾನು ನಪುಂಸಕ ವೇಷವನ್ನು ತಾಳಿ ಬೃಹನ್ನಳೆ ಎಂಬ ಹೆಸರಿನಿಂದ ತಾನು ಇಂದ್ರನ ಅಮರಾವತಿಯಲ್ಲಿದ್ದಾಗ ಚಿತ್ರಸೇನನೆಂಬ ಗಂಧರ್ವನಿಂದ ಕಲಿತ ಸಂಗೀತ ಮತ್ತು ನೃತ್ಯವನ್ನು ವಿರಾಟರಾಜನ ಮಗಳಿಗೆ ಕಲಿಸುವುದಾಗಿ, ನಕುಲನು ತಾನು ಅಶ್ವವಿದ್ಯೆ ಮತ್ತು ಕುದುರೆಗಳ ಚಿಕಿತ್ಸೆಯಲ್ಲಿ ಪರಿಣತಿ ಪಡೆದಿರುವುದರಿಂದ ಗ್ರಂಥಿಕನೆಂಬ ಹೆಸರಿನಿಂದ ವಿರಾಟರಾಜನ ಅಶ್ವ ಶಾಲೆಯಲ್ಲಿ ಕೆಲಸ ಮಾಡುವುದಾಗಿ, ಸಹದೇವನು ಗೋವಿನ ಸಂತತಿ, ಅವುಗಳ ರೋಗ ನಿವಾರಣೆ ಈ ಎಲ್ಲ ವಿಷಯಗಳನ್ನು ಚೆನ್ನಾಗಿ ಅಭ್ಯಾಸ ಮಾಡಿರುವುದರಿಂದ ತಂತಿಪಾಲನೆಂಬ ಹೆಸರಿನಿಂದ ವಿರಾಟನ ಗೋಶಾಲೆಯ ಅಧ್ಯಕ್ಷನಾಗುತ್ತೇನೆಂದು, ದೌಪದಿಯು ಮಾಲಿನಿ ಎಂಬ ಹೆಸರಿನಿಂದ ವಿರಾಟರಾಜನ ಪಟ್ಟದ ರಾಣಿ ಸುದೇಷ್ಣಯ ಬಳಿ ಸೈರಂದ್ರಿ (ಅಂತಃಪುರದ ಪರಿಚಾರಕಿ) ಯಾಗಿರುತ್ತೇನೆಂದು ಹೇಳುತ್ತಾರೆ.

ಹೀಗೆ ಹೇಳಿ ಹೋರಟ ಪಾಂಡವರು ಮತ್ಸ ದೇಶವನ್ನು ಪ್ರವೇಶಿಸುವ ಮುನ್ನ ಊರ ಹೊರಗಿನ ಸ್ಮಶಾನದ ಬಳಿಗೆ ಬಂದು ಅಲ್ಲಿ ದೊಡ್ಡದೊಂದು ಬನ್ನಿ (ಶಮೀ ವೃಕ್ಷ)ದ ಎತ್ತರವಾದ ಕೊಂಬೆಗೆ ತಮ್ಮ ಎಲ್ಲ ಶಸ್ತ್ರಾಸ್ತ್ರಗಳನ್ನೂ ಒಂದು ಮೂಟೆಯಾಗಿ ಕಟ್ಟಿ ನೇತುಹಾಕಿದರು. ಯುಧಿಷ್ಠಿರನು ಆ ಮರವನ್ನು ನೋಡಿ ಪಾರ್ಥನ ಹೊರತು ಬೇರಾರು ಬಂದರೂ ಆಯುಧಗಳನ್ನು ಈಯಬೇಡ ಎಂದು ಆದೇಶಿಸುತ್ತಾನೆ. (ಇಲ್ಲಿ ಭೀಮನು ಕೋಪಗೊಂಡು ಗರ್ವದ ನುಡಿಗಳನ್ನಾಡಿದಾಗ ಯುಧಿಷ್ಠಿರನು ಸಂತೈಸುವನು)
ಹೀಗೆ ಮುಂದೆ ಹೋದ ಪಾಂಡವರನ್ನು ವಿರಾಟನಗರದ ದ್ವಾರಪಾಲಕ ತಡೆದು ವಿಚಾರಿಸಿದಾಗ ಅವರು ಬಂದಿರುವ ವಿಚಾರವನ್ನು ರಾಜನಲ್ಲಿ ಹೇಳಲು ಕೇಳಿಕೊಳ್ಳುತ್ತಾರೆ. 
ಮತ್ಸ್ಯಭೂಪನ ಓಲಗ - ಪೀಠಿಕೆ ಮಾತುಗಳಾಡುವಾಗ ದ್ವಾರಪಾಲಕ ಬಂದು ನಡೆದ ವಿಷಯ ತಿಳಿಸುತ್ತಾನೆ. ವಿರಾಟ ರಾಜ ಸ್ವತಃ ಹೋಗಿ ಕಂಕಭಟ್ಟನನ್ನು ಕರೆಸಿ ಸತ್ಕರಿಸಿ ವಿಚಾರಿಸುವನು. ಆಗ ಕಂಕನು ತಾನು 'ಅಕ್ಷವಿದ್ಯೆ'ಯಲ್ಲಿ ನಿಪುಣನೆಂದೂ ಹಿಂದೆ ಯುಧಿಷ್ಠಿರನ ಆಸ್ಥಾನ ದಲ್ಲಿದ್ದುದಾಗಿಯೂ ಹೇಳುತ್ತಾನೆ - ವಿರಾಟನು ಅವನನ್ನು ಬಹಳ ಸಂತೋಷದಿಂದ ಸ್ವಾಗತಿಸಿ ತನ್ನ ಆಸ್ಥಾನದಲ್ಲಿಯೇ ಉಳಿಸಿಕೊಳ್ಳುವನು. ಕೆಲವು ದಿನಗಳ ನಂತರ ಬಲ್ಲವ, ಬೃಹನ್ನಳೆ, ಗ್ರಂಥಿಕ, ತಂತಿಪಾಲರು ರಾಜನ ಆಸ್ಥಾನಕ್ಕೆ ಬಂದು ತಮ್ಮ ಪ್ರವೀಣತೆಯನ್ನು ಹೇಳಿ ವಿವಿಧ ಕಸುಬುಗಳಲ್ಲಿ ಸೇರಿಕೊಂಡು ಆಶ್ರಯ ಪಡೆಯುತ್ತಾರೆ.
ಮಾಲಿನಿಯು ವಿರಾಟರಾಜನ ಮಾಡದಿಯಾದ ಸುದೇಷ್ಣೆಯ ಬಳಿಗೆ ಬಂದಾಗ ಆಕೆ ಮಾಲಿನಿಯ ರೂಪಲಾವಣ್ಯವನ್ನು ಕಂಡು ಅವಳಾರೆಂದು ವಿಚಾರಿಸುತ್ತಾಳೆ - ಆಗ ಮಾಲಿನಿಯು ತಾನು ಗಂಧರ್ವ ಸ್ತ್ರೀ ಅವಳಿಗೆ 5 ಮಂದಿ ಪತಿಯರು, ಆದರೆ ಏನೋ ವಿರಸ ಮಾಡಿಕೊಂಡು ಒಂದು ವರ್ಷ ಭೂಲೋಕದಲ್ಲಿ ಪತಿಗಳನ್ನು ತೊರೆದು ಇರಲು ಬಂದಿರುವುದಾಗಿ , ನಂತರ ಪರೋಚ್ಚಿಷ್ಟ ಭೋಜನ ಮತ್ತು ಪರಶೈಯಾಗಾರ ಪ್ರವೇಶ ಇವೆರಡನ್ನು ತನಗೆ ಹೇಳಬಾರದು ಎಂಬ ನಿಬಂಧನೆಗೆ ಒಳಪಟ್ಟು ಕೇಶಾಲಂಕಾರ ವೃತ್ತಿ ಮಾಡುವ ಸೈರಂದ್ರಿಯಾಗಿ ಅಲ್ಲಿ ಉಳಿಯುತ್ತಾಳೆ. ಹೀಗೆ ಹತ್ತು ತಿಂಗಳು ಕಳೆಯುತ್ತದೆ.

ಇತ್ತ ಕೀಚಕನು ಅಕ್ಕನ ನೆನಪಿನಲ್ಲಿ ಅವಳನ್ನು ಕಾಣುವ ಸಲುವಾಗಿ ತನ್ನೊಂದಿಗೆ ವಿಜಯನನ್ನು ಕರೆದುಕೊಂಡು ಅರಮನೆಗೆ ಬರುತ್ತಾನೆ. (ಅಕ್ಕನ ಮನೆಗೆ ಹೊರಡುವುದು ಪ್ರಯಾಣ ಕುಣಿತ, ಇಬ್ಬರೂ ತೆರಳಿದಲ್ಲಿಗೆ ಸಖಿ, ಸುದೇಷ್ಣೆ ಮತ್ತು ಸೈರಂಧ್ರಿಯು ಕೂತಿರುವರು, ಸೈರಂದ್ರಿಯು ಎಲ್ಲರಿಗಿಂತ ಮುಂಭಾಗದಲ್ಲಿ ಕುಳಿತಿದ್ದು, ಅಲ್ಲಿಗೆ ಕೀಚಕ ಮತ್ತು ವಿಜಯ ಬರುವುದು)
ವಿಜಯನು ಕೀಚಕ ಬಂದಿರುವ ವಿಷಯವನ್ನು ರಾಣಿಯಲ್ಲಿ ಹೇಳಿದಾಗ ಆಕೆಯು ಪ್ರೀತಿಯಿಂದ ಬರಮಾಡಿಸಿಕೊಳ್ಳುವಳು - ಅಕ್ಕನನ್ನು ವಿಚಾರಿಸಿ ಕುಳಿತಾಗ ಸೈರಂಧ್ರಿಯನ್ನು ಕಂಡು ಕೀಚಕನು ಕಾಮಾತುರನಾಗುತ್ತಾನೆ. (ಇಷ್ಟು ಹೊತ್ತಿಗೆ ಸೈರಂಧ್ರಿಯು ಅಲ್ಲಿಂದ ಎದ್ದು ಹೋಗುವಳು) ಆಕೆಯ ಬಗ್ಗೆ ಅಕ್ಕನಲ್ಲಿ ವಿಚಾರಿಸಿದಾಗ ಆಕೆ ಮದುವೆಯಾಗಿರುವುದಾಗಿ ಮತ್ತು ಪರಸತಿಯನ್ನು ಬಯಸುವುದು ತರವಲ್ಲ ಎಂಬುದಾಗಿಯೂ ಹೇಳಿ ಕಳುಹಿಸುವಳು.
ಹಾಗೆ ಹೊರಟ ಕೀಚಕನಿಗೆ ರಾತ್ರಿ ಇಡೀ ನಿದ್ದೆಯೇ ಬರುವುದಿಲ್ಲ, ಆಕೆಯನ್ನೇ ಕನವರಿಸುವನು. ನಂತರ ಪುನಃ ಅವಳನ್ನು ಕಾಣಲೆಂದು ಅಕ್ಕನ ಮನೆಗೆ ಹೋಗುವಾಗ ದಾರಿಯಲ್ಲಿ ಅವಳನ್ನು ಭೇಟಿಯಾಗುತ್ತಾನೆ - "ಸುಂದರಿ ಯಾರು ನೀನು? ನಿನ್ನನ್ನು ಬಯಸಿ ಬಂದಿರುವೆ , ನನ್ನನ್ನು ಸಂತೋಷಪಡಿಸು" ಎಂದೆಲ್ಲಾ ಹೇಳುವಾಗ ಮಾಲಿನಿಯು ತನಗೆ ಐದು ಮಂದಿ ಪತಿಯರಿರುವುದಾಗಿಯೂ ಅವರು ನಿನ್ನನ್ನು ಸುಮ್ಮನೆ ಬಿಡಲಾರರೆಂದು ಹೇಳಿದಾಗ ಕೀಚಕನು ತಾನು ಯಾರಿಗೂ ಹೆದರುವವನಲ್ಲ ಎಂದು ಅವಳನ್ನು ಬಲಾತ್ಕರಿಸಲು ಮುಂದಾಗುತ್ತಾನೆ. ಆಕೆಯು ತಪ್ಪಿಸಿಕೊಂಡು ಓಡುವಳು. 
ಇತ್ತ ಕೀಚಕನು ಅಕ್ಕನ ಕಾಲಿಗೆ ಬಿದ್ದು ಸೈರಂಧ್ರಿಯನ್ನು ಕಳುಹಿಸುವಂತೆ ಕೇಳಿಕೊಳ್ಳುವನು. ಸುದೇಷ್ಣೆಯು ಒಲ್ಲದ ಮನಸ್ಸಿನಲ್ಲಿ ಆಯಿತೆಂದು ಕಳುಹಿಸಲು ಸೇರಂಧ್ರಿಯನ್ನು ಕರೆದು ತನ್ನ ತಮ್ಮನ ಮನೆಗೆ ಹೋಗಿ ಪಾನಕವನ್ನು ತೆಗೆದುಕೊಂಡು ಬರುವಂತೆ ಹೇಳುತ್ತಾಳೆ- ಇದಕ್ಕೆ ಸೈರಂಧ್ರಿ ಒಪ್ಪದೇ ಇದ್ದರೂ ಅವಳನ್ನೇ ಕಳುಹಿಸುತ್ತಾಳೆ. 

ಕೀಚಕನು ಅವಳು ಮನೆಗೆ ಬಂದ ಕೂಡಲೇ ಸಂಭ್ರಮದಿಂದ  ಸ್ವಾಗತಿಸುವನು, ಅವಳ ಹೆಗಲ ಮೇಲೆ ಕೈಹಾಕಲೆತ್ನಿಸಿದಾಗ ಆಕೆಯು ಪಾನಕವನ್ನು ತೆಗೆದುಕೊಳ್ಳುವುದಕ್ಕಾಗಿ ತಂದಿದ್ದ ಪಾತ್ರೆಯನ್ನು ಅಲ್ಲೇ ಬಿಸಾಕಿ, ''ಅಯ್ಯೋ! ಕಾಪಾಡಿ" ಎಂದು ಕೂಗಿಕೊಂಡು ಓಡುತ್ತೋಡುತ್ತಾ ವಿರಾಟರಾಜನ ಆಸ್ಥಾನಕ್ಕೆ ಬರುವಳು. ಕೀಚಕನು ಅವಳ ಹಿಂದೆಯೇ ಬಂದು ಅವಳ ತಲೆಗೂದಲನ್ನು ಹಿಡಿದುಕೊಂಡು "ಎಲೈ ದಾಸಿ! ನನ್ನನ್ನು ತಿರಸ್ಕರಿಸುವಷ್ಟು ಅಹಂಕಾರವೇ ನಿನಗೆ? ಇರಲಿ, ನಿನಗೆ ತಕ್ಕ ಶಾಸ್ತಿ ಮಾಡುತ್ತೇನೆ'' ಎನ್ನುತ್ತಾ ಅವಳ ಬೆನ್ನ ಮೇಲೆ ಬಲವಾಗಿ ಗುದ್ದುವನು. ದೌಪದಿಯು ತುಂಬಿದ ಸಭೆಯಲ್ಲಿ ಅಪಮಾನವನ್ನು ಅನುಭವಿಸುತ್ತಿರುವುದು ಇದು ಎರಡನೆಯ ಬಾರಿ ಆದರೂ ಅವಳ ಪತಿಗಳೈವರೂ ಈ ದಾರುಣವಾದ ದೃಶ್ಯವನ್ನು ನೋಡಿ ನಿಸ್ಸಹಾಯಕರಾಗಿದ್ದಾರೆ. ಅವರ ಅಜ್ಞಾತವಾಸವು ಮುಗಿಯದೆ ಹೊರಬರುವಂತಿಲ್ಲ. ವಿರಾಟರಾಜನೂ ಅಸಹಾಯಕನಾಗಿದ್ದ. ಸ್ವತಃ ರಾಜನಾಗಿದ್ದರೂ ಅವನು ಸೇನಾಪತಿ ಕೀಚಕನಿಗೆ ಹೆದರುತ್ತಿದ್ದ. ಸುದೇಷ್ಣೆಯೂ ಸುಮ್ಮನಿದ್ದಳು. ಆಗ ಕಂಕನು ಇದು ನಿನ್ನ ಹಿಂದಿನ ಕರ್ಮದ ಫಲ ಎಂದು ತಿಳಿದು ಸುಮ್ಮನೇ ನಿನ್ನ ಮನೆಗೆ ಹೋಗು, ಈ ಸಭೆಯಲ್ಲಿ ಕೀಚಕನನ್ನು ಶಿಕ್ಷಿಸಲು ಯಾರಿಗೂ ಸಾಧ್ಯವಾಗದು, ಆತನು ಮತ್ಸ್ಯರಾಜನನ್ನು ಕೂಡಾ ಲಕ್ಷಿಸುವವನಲ್ಲ, ಹೀಗಾಗಿ ಸುಮ್ಮನೇ ಹೋಗು ಎಂದು ಹೇಳಿ ಎಲ್ಲರೂ ತೆರಳುವರು. ದ್ರೌಪದಿಯು ಕೃಷ್ಣ , ಗೋವಿಂದಾ ಎಂದು ಕೂಗಿಕೊಂಡು ಮುಂದೆ ಪಾಕಶಾಲೆಯಲ್ಲಿ ಮಲಗಿದ್ದ ಬಲ್ಲವನನ್ನು ಕಂಡು ದುಃಖ ತೋಡಿಕೊಳ್ಳುವಳು. ವಲಲನು ಕೀಚಕನನ್ನು ಕೊಲ್ಲುವುದಾಗಿ ಧೈರ್ಯ ಒರೆದಾಗ ಸೈರಂಧ್ರಿಯು ಕೀಚಕನಲ್ಲಿಗೆ ಹೋಗಿ ಅಂದು ರಾತ್ರಿ ನಾಟ್ಯಗೃಹಕ್ಕೆ ಬರುವುದಾಗಿ ಸೂಚಿಸುವಳು.

ಅತ್ತ ವಲಲನಿಗೆ ಸೀರೆ ಉಡಿಸಿ ತರಬೇತಿ ಕೊಟ್ಟು ಕಳುಹಿಸುತ್ತಾಳೆ, ಇತ್ತ ಕೀಚಕನು ರಾತ್ರಿಯಾಗುತ್ತಿದ್ದಂತೆ ನಾಟ್ಯಗೃಹಕ್ಕೆ ಬರುತ್ತಾನೆ. ವಲಲ ವೇಷದಲ್ಲಿರುವ ಭೀಮನು ನಾಟ್ಯಗೃಹದಲ್ಲಿ ಮಲಗಿರುತ್ತಾನೆ. ಮಲಗಿರುವುದು ಸೈರಂಧ್ರಿಯೆಂದು ತಿಳಿದ ಕೀಚಕ ಆಕೆಯನ್ನು ಮುಟ್ಟಲು ಹೋದಾಗ ಭೀಮನು ಎದ್ದು ಅವನ ಕೆನ್ನೆಗೆ ಛಟಾರನೆ ಹೊಡೆದು ಕದನಕ್ಕೆ ಆಹ್ವಾನಿಸುವನು. ತಾನು ಮೋಸ ಹೋದೆನೆಂದು ಅರಿತ ಕೀಚಕ ಘನಘೋರ ಯುದ್ಧವನ್ನು ಮಾಡುತ್ತಾನೆ. ನಂತರ ಬಂದವನು ಭೀಮಸೇನ , ಸೈರಂಧ್ರಿಯೇ ಪಾಂಚಾಲಿ ಎಂದು ತಿಳಿಯುವಷ್ಟರಲ್ಲಿ ಭೀಮನ ಪೆಟ್ಟಿಗೆ ಅವನು ಸತ್ತುಹೋಗುವನು.