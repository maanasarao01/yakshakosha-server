ಶಶಿಪ್ರಭಾ ಪರಿಣಯ
ಪದ್ಮಪುರದ ಅರಸ ಪದ್ಮಶೇಖರ ಹಾಗೂ ಪದ್ಮಿನಿಗೆ ಮಾರ್ತಾಂಡತೇಜ ಹಾಗೂ ಕಮಲದ್ವಜ ಎಂಬಂತೆ ಎರಡು ಕುವರರು ಇರುತ್ತಾರೆ. ಇವರಿಗೆ ಮದುವೆ ಮಾಡುವ ವಯಸ್ಸು ಬಂದಾಗ ಅವರು ಮದುವೆಯನ್ನು ನಿರಾಕರಿಸಿ ಕನ್ಯೆಯನ್ನು ತಾವೇ ಅನ್ವೇಷಣೆ ಮಾಡುವುದಾಗಿಯೂ ಹಾಗೂ ದಿಗ್ವಿಜಯವನ್ನು ಸಾಧಿಸಿ ಬರುವುದಾಗಿ ಹೇಳಿ ಹೊರಡುತ್ತಾರೆ. 
ಹೀಗೆ ಪ್ರಯಾಣಕ್ಕೆoದು ಹೊರಟ ಅವರು ಬಂದು ಮಾಂಡವ್ಯ ಮುನಿಯ ಆಶ್ರಮವನ್ನು ಸೇರುತ್ತಾರೆ, ಅಲ್ಲಿ ಅವರಿಂದ ಮಂತ್ರೋಪದೇಶವನ್ನು ಪಡೆದು ನಂತರ ಕಮಲದ್ವಜನು ಕಿರಾತಪಡೆಯನ್ನು ಎದುರಿಸುತ್ತಾನೆ. ಅತ್ತ ಕಿರಾತರು ಒಂದು ಹಿರಣವನ್ನು ಬೇಟೆ ಆಡಲು ಬಾಣವನ್ನು ಹೂಡಿರುತ್ತಾರೆ. ಇತ್ತ ಕಮಲ ಧ್ವಜನು ಅದೇ ಹಿರಣಕ್ಕೆ ಬಾಣವನ್ನು ಹೂಡಿರುತ್ತಾನೆ. ಹೀಗೆ ಸತ್ತು ಬಿದ್ದಿರುವ ಮಿಕವನ್ನು ತರುವೆವೆಂದು ಕಿರಾತಪಡೆಯವರೆಲ್ಲ ಒಬ್ಬೊಬ್ಬರಾಗಿ ಹೋಗಿ ಕಮಲಧ್ವಜನಿಂದ ಪೆಟ್ಟು ತಿಂದು ಬರುವರು, ಕೊನೆಯದಾಗಿ ಪ್ರಮುಖ ಕಿರಾತನೇ (ದೀರ್ಘಾಕ್ಷ) ಹೋಗಿ ಕಮಲಧ್ವಜನನ್ನು ವಿಚಾರಿಸುವನು.
 ಕಿರಾತ×ಕಮಲಧ್ವಜ ಯುದ್ಧ - ಕಮಲದ್ವಜನ ಧನುಸ್ಸನ್ನು ಕಿರಾತ ತುಂಡರಿಸುತ್ತಾನೆರಿಸುತ್ತಾನೆ, ಕಮಲದ್ವಜ ಸೋತು ದುಃಖಿಸುತ್ತಾನೆ. ನಂತರ ಪುನಹ ಯುದ್ಧ ಮಾಡಿ ಕಮಲದ್ವಜನನ್ನು ಸೆರೆ ಹಿಡಿಯುತ್ತಾರೆ. 
ತಮ್ಮನನ್ನು ಸರಿ ಹಿಡಿದ ವಿಚಾರವನ್ನು ತಿಳಿದ ಮಾರ್ತಾಂಡತೇಜನು ಯುದ್ಧ ಸನ್ನದ್ಧನಾಗಿ ಹೊರಟು ಕಿರಾತರನ್ನು ಹೊಡೆದು ಓಡಿಸುತ್ತಾನೆ. ತಮ್ಮನ ಸೆರೆ ಬಿಡಿಸುತ್ತಾನೆ.

ಬಳಿಕ ಮತ್ತೆ ಹೊರಟ ಅವರು ಬಂದು ಸ್ತ್ರೀ ವಲಯವನ್ನು ಸೇರುತ್ತಾರೆ. ಅಲ್ಲಿಯ ಸೊಬಗನ್ನು ಅನುಭವಿಸಿ ನಂತರ ಉಪವನದಲ್ಲಿ ವಿಶ್ರಮಿಸಲು ಕುಳಿತ ಅವರನ್ನು ಉಪವನಪಾಲಕಿಯರು ತಡೆಯುತ್ತಾರೆ - ಇದು ಸ್ತ್ರೀರಾಜ್ಯ, ಇಲ್ಲಿ ಪುರುಷರಿಗೆ ಪ್ರವೇಶವಿಲ್ಲ ಎಂಬಂತೆ ಹೇಳುತ್ತಾರೆ. ಇದನ್ನು ಕೇಳಿ ಉಪವನ ಪಾಲಕಿಯರ ಕೈಗಳನ್ನು ಕಟ್ಟಿ ಅವರ ಮೂಗಿಗೆ ಸುಣ್ಣವನ್ನು ಬರೆದು ಅವರನ್ನು ಕಳುಹಿಸುತ್ತಾರೆ. ನಂತರ ಅವರು ರಾಣಿಯಾದ ಶಶಿಪ್ರಭೆಯಲ್ಲಿ ಅವರ ಈ ಸ್ಥಿತಿಗೆ ಕಾರಣವೇನು , ಯಾರು ಎಂಬಂತೆ ದೂರು ಹೇಳಿದಾಗ ಆಕೆಯು ಸಿಟ್ಟಾಗುತ್ತಾಳೆ. ಆಕೆಯೇ ಸ್ವತ: ಯುದ್ಧಸನ್ನದ್ಧಳಾದಾಗ ಆಕೆಯ ಮಂತ್ರಿಣಿಗಳಾದ ಭ್ರಮರಕುಂತಳೆ ಹಾಗೂ ಕಮಲಗಂಧಿನಿಯರು ಬಂದು ತಡೆಯುತ್ತಾರೆ, ರಣವೀಳ್ಯವನ್ನು ಕೇಳಿ ಹೊರಡುತ್ತಾರೆ. ತನ್ನಲ್ಲಿರುವಂತಹ ಅದೃಶ್ಯಾಂಜನವನ್ನು ಭ್ರಮರಕುಂತಳೆಗೆ ಕೊಟ್ಟು ಕಳುಹಿಸುತ್ತಾಳೆ.

ಕಮಲಗಂಧಿನಿ×ಕಮಲಧ್ವಜ ಯುದ್ಧ - ಕಮಲಗಂಧಿನಿಯ ಸೋಲು. ಭ್ರಮರಕುಂತಳೆ×ಕಮಲಧ್ವಜನ ಯುದ್ಧ - ಕಮಲದ್ವಜ ಮೂರ್ಛೆ ಬೀಳುವನು.

ತಮ್ಮನ ಸ್ಥಿತಿಯನ್ನು ಕಂಡ ಮಾರ್ತಾಂಡಧ್ವಜ ಮರುಗುವನು. ಅತ್ತ ಮಾರ್ತಾಂಡಧ್ವಜನೊಂದಿಗೆ ಯುದ್ಧಕ್ಕೆ ಬಂದ ಭ್ರಮರಕುಂತಳೆಯು ಆತನನ್ನು ಕಂಡು ಮರುಳಾಗಿ ತಾನು ಮಾಡಿದಕ್ಕೆ ಕ್ಷಮೆ ಇರಲಿ ಎಂದು ಶರಣಾಗುವಳು ಹಾಗೂ ತನ್ನ ಮೋಹದ ಬಗೆಯನ್ನು ಬಿನ್ನವಿಸುವಳು. ಅಷ್ಟರಲ್ಲಿ ಎಚ್ಚೆತ್ತು ಕಮಲದ್ವಜನು ಮತ್ತೆ ಯುದ್ಧಕ್ಕೆ ಹೊರಟಾಗ ಅವನನ್ನು ಮಾರ್ತಾಂಡಧ್ವಜ ತಡೆಯುವನು.
 ಹೀಗೆ ಅವರು ಮೂವರು ಜೊತೆಯಾಗಿರುವುದನ್ನು ಕಂಡ ಕಮಲಗಂಧಿನಿ ಶಶಿಪ್ರಭೆಯಲ್ಲಿ ಹೋಗಿ ದೂರು ನೀಡುತ್ತಾಳೆ. 

ಕೋಪಗೊಂಡ ಶಶಿಪ್ರಭಯು ಕಾಳಿಯಿಂದ ದೊರೆತ ಪ್ರಸಾದವಾದ ವರಾಹಮಾಲಿಕೆಯನ್ನು ತಿಕ್ಕಿದಾಗ ಬರುವ ಘೋರರೂಪಿಯನ್ನು ಆಹ್ವಾನಿಸುತ್ತಾಳೆ. 
ಕಮಲದ್ವಜ, ಮಾರ್ತಾಂಡತೇಜ ಹಾಗೂ ಭ್ರಮರಕುಂತಳೆಯರು ಇರುವಲ್ಲಿಗೆ ಘೋರರೂಪಿಯು ಬರುತ್ತಾನೆ. ಮಾರ್ತಾಂಡತೇಜ ಹಾಗೂ ಕಮಲಧ್ವಜರು ಪ್ರಯೋಗಿಸಿದ ಬಾಣಗಳನ್ನೆಲ್ಲಾ ಆತನು ನುಂಗುತ್ತಾನೆ, ಕೊನೆಗೆ ಮಂತ್ರದ ಬೂದಿಯನ್ನು ಎಸೆದು ಅವರಿಬ್ಬರಿಗೂ ಕಣ್ಣು ಕಾಣಿಸದಂತೆ ಮಾಡುತ್ತಾನೆ. ಅವರಿಬ್ಬರೂ ಏನೂ ತೋರದಂತೆ ನಟಿಸಿ ಅಲ್ಲಿಂದ ತೆರಳುತ್ತಾರೆ. ನಂತರ ಅಲ್ಲಿಂದ ಭ್ರಮರಕುಂತಳೆಯನ್ನು ಜಡೆಯಲ್ಲಿ ಹಿಡಿದು ಶಶಿಪ್ರಭಯ ಮುಂದೆ ಬಂದು ಒಪ್ಪಿಸುತ್ತಾನೆ. 
ಅವಳನ್ನು ಕಂಡು ಕುಪಿತಳಾದ ಶಶಿಪ್ರಭೆಯು ಆಕೆಯನ್ನು ಎಳೆದು ಕಾಡಿನಲ್ಲಿ ಕೈಕಾಲುಗಳು, ಕಣ್ಣುಗಳನ್ನು ಕಟ್ಟಿ ಹಾಳು ಬಾವಿಗೆ ತಳ್ಳುವಂತೆ ಆಜ್ಞಾಪಿಸಿ ಒಳಗೆ ಹೋಗುತ್ತಾಳೆ. ಘೋರರೂಪಿಯು ಹಾಗೆಯೇ ಮಾಡುತ್ತಾನೆ, ನಂತರ ತನ್ನ ಕೆಲಸವಾಯಿತು ಎಂದು ಪುನಹ ಗೊಂಡಾರಣ್ಯಕ್ಕೆ ಹೊರಟು ಹೋಗುತ್ತಾನೆ. 
ಅಷ್ಟರಲ್ಲಿ ಮಾರ್ತಾಂಡತೇಜ ಕಮಲಧ್ವಜರು ಅಲ್ಲಿಗೆ ಬರುತ್ತಾರೆ, ಆಕೆಯನ್ನು ಬಿಡಿಸಿ ಪುನಃ ಯುದ್ಧ ಸನ್ನಧರಾದಾಗ ಆಕೆಯು ತಡೆಯುತ್ತಾಳೆ. ಶಶಿಪ್ರಭೆಯನ್ನು  ಜಯಿಸಲು ಮೊದಲು ಅವಳೊಂದಿಗೆ ಇರುವ ವರಹಮಾಲೆಯನ್ನು ಪಡೆದುಕೊಳ್ಳಬೇಕು ಹಾಗೂ ಅದರಿಂದ ಅವಳ ಅರ್ಧ ಶಕ್ತಿಯು ದೊರೆತಂತೆ ಎಂದು ಹೇಳಿಕೊಡುತ್ತಾಳೆ. ಮಧ್ಯಾಹ್ನ ಊಟದ ಬಳಿಕ ಶಶಿಪ್ರಭೆ ಹಾರವನ್ನು ತೆಗೆದಿಟ್ಟು ನಿದ್ರಿಸುತ್ತಾಳೆ ಆಗ ಹಾರವನ್ನು ಅಪಹರಿಸಬಹುದು ಆದರೆ ಅಂತ:ಪುರಕ್ಕೆ ಹೋಗುವ ಬಗೆ ಹೇಗೆ ಎಂದು ಕೇಳಿದಾಗ ಅಂಜನದ ವಿಷಯ ತಿಳಿಸುತ್ತಾಳೆ. 
ತನ್ನ ಬಳಿ ಇರುವ ಅದೃಶ್ಯ ಅಂಜನವನ್ನು ನೀಡುತ್ತಾಳೆ. ಇಬ್ಬರೂ ಒಮ್ಮೆ ಅದನ್ನು ಹಣೆಯಲ್ಲಿ ಧರಿಸಿ ತಾವು ನಿಜವಾಗಿಯೂ ಅದೃಶ್ಯರಾಗುತ್ತೇವೆಯೋ ಇಲ್ಲವೋ ಎಂಬುದನ್ನು ಪರೀಕ್ಷಿಸಿ ನೋಡುತ್ತಾರೆ. ನಂತರ ಅವರಿಬ್ಬರನ್ನು ಅಲ್ಲಿಯೇ ಬಿಟ್ಟು ಮಾರ್ತಾಂಡತೇಜನು ಅಂಜನವನ್ನು ಧರಿಸಿ ಶಶಿಪ್ರಭೆಯ ಅಂತ:ಪುರಕ್ಕೆ ಪ್ರವೇಶಿಸುತ್ತಾನೆ. 

ಮಾರ್ತಾಂಡ ತೇಜನು ಹಾರವನ್ನು ತೆಗೆದುಕೊಂಡು ಕೊರಳಲ್ಲಿ ಧರಿಸಿ ಅಲ್ಲಿಯೇ ಬದಿಯಲ್ಲಿ ನಿಲ್ಲುತ್ತಾನೆ. ಹಾರವನ್ನು ಕಾಣದೆ ಶಶಿಪ್ರಭೆಯು ದುಃಖಿಸುವಳು. ಮಾರ್ತಾಂಡತೇಜನು ಹಣೆಯಲ್ಲಿನ ಅಂಜನವನ್ನು ಒರೆಸಿಕೊಂಡು ಅವಳ ಇದಿರಿನಲ್ಲಿ ಕಾಣಿಸಿದಾಗ ಅವನೊಂದಿಗೆ ಯುದ್ಧ ಸನ್ನದ್ಧಳಾಗುತ್ತಾಳೆ. ಇವರಿಬ್ಬರು ಘನ ಘೋರ ಯುದ್ಧ ಮಾಡುವಾಗ ಮಧ್ಯದಲ್ಲಿ ಕಾಳಿಯು ಬಂದು ತಡೆಯುವಳು. ಭ್ರಮರಕುಂತಳೆ ಹಾಗೂ ಶಶಿ ಪ್ರಭೆಯು ಮಾರ್ತಾಂಡತೇಜನನ್ನು,  ಕಮಲಗಂಧಿನಿಯು ಕಮಲಧ್ವಜನನ್ನು ವಿವಾಹವಾಗಬೇಕೆಂದು,  ಮುಂದೆ ಶಶಿಪ್ರಭೆ ಹಾಗೂ ಮಾರ್ತಾಂಡಧ್ವಜನಿಂದ ಹುಟ್ಟುವ ಹೆಣ್ಣು ಮಗು ಪ್ರಾರ್ಥನನ್ನು ವರಿಸುವಳು ಎಂದು ಹೇಳಿ ಅದೃಶ್ಯಳಾಗುತ್ತಾಳೆ.