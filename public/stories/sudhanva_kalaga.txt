ಸುಧನ್ವ ಮೋಕ್ಷ
ಅಶ್ವಮೇಧ ಯಾಗ'ದ ಭಾಗವಾಗಿ ಪಾಂಡವರು ಅಲೆದಾಡಲು ಬಿಟ್ಟ ಅಶ್ವವು ಮುಂದೆ ಅಂಗ, ವಂಗ, ಕಳಿಂಗ ಮುಂತಾದ ದೇಶವನ್ನು ಸುತ್ತಿ ಅಲ್ಲಿ ಅನೇಕ ರಾಜರೊಂದಿಗೆ ಪಾಂಡವರು ಯುದ್ಧ ಮಾಡಿ, ಕಪ್ಪ ಸ್ವೀಕರಿಸುವಲ್ಲಿ  ಕಥೆಯು ಪ್ರಾರಂಭವಾಗುತ್ತದೆ.
ಮುಂದೆ ಈ ಕುದುರೆಯು ಹಂಸಧ್ವಜ ಎಂಬ ರಾಜನ ನಗರವಾದ ಚಂಪಕಾವತಿಗೆ ಬಂದು ಸೇರುತ್ತದೆ. ಹಂಸಧ್ವಜನು ಮಹಾಪರಾಕ್ರಮಿ ಹಾಗೂ ಭಗವಾನ್ ಶ್ರೀಕೃಷ್ಣನ ಮಹಾಭಕ್ತ. ಆತನ ಮಕ್ಕಳು ಹಾಗೂ ಅಲ್ಲಿನ ಪ್ರಜೆಗಳೂ ಕೂಡ ಹರಿಯ ಪರಮ ಭಕ್ತರು.
ದೂತರು ಬಂದು ಅಶ್ವಮೇಧದ ಕುದುರೆ ಬಂದಿರುವುದನ್ನು ತಿಳಿಸಿದಾಗ ಹಂಸಧ್ವಜನು ಆ ಕುದುರೆಯನ್ನು ಕಟ್ಟಿ ಹಾಕಿ ಪಾಂಡವರಲ್ಲಿ ಯುದ್ದ ಮಾಡಿ ಅವರನ್ನು ಸೋಲಿಸಿದರೆ ಅವರ ರಕ್ಷಣೆಗೆ ಶ್ರೀಕೃಷ್ಣ ಬಂದೇ ಬರುತ್ತಾನೆ. ಆಗ ಆ ದೇವನ ದರ್ಶನ ಮಾಡುವ ಸುಕಾಲ ಒದಗಿ ಬರುವುದು ಎಂದು ಯೋಚಿಸಿ ಕುದುರೆಯನ್ನು ಕಟ್ಟಿ ಹಾಕುವಂತೆ ಆದೇಶಿಸುತ್ತಾನೆ. ಮುಂದಿನ ದಿನದ ಯುದ್ಧಕ್ಕೆ ಯಾರೇ ಬರಲು ತಡವಾದಲ್ಲಿ ಅಥವಾ ಬಾರದೇ ಇದ್ದಲ್ಲಿ ಅವರನ್ನು ಕುದಿಯುವ ಎಣ್ಣೆಯ ಕೊಪ್ಪರಿಗೆಗೆ ತಳ್ಳುವುದಾಗಿ ಶಿಕ್ಷೆಯನ್ನು ಘೋಷಿಸುತ್ತಾನೆ.

ಪೂರ್ವ ಪೀಠಿಕೆ ನಂತರ ಸುಧನ್ವನ ಪ್ರವೇಶ, ಬರುವಾಗಲೇ ಅಪ್ಪ ಹಂಸಧ್ವಜನಿಂದ ವೀರಾಗ್ರೇಸರ ಪಾರ್ಥನನ್ನು ಯುದ್ಧ ಮಾಡಿ ಸೋಲಿಸುವ ಪಂಥಾಹ್ವನವನ್ನು ಪಡೆದು ನೇರವಾಗಿ ತನ್ನ ತಾಯಿ ಸುಗರ್ಭೆಯಿಂದ ಆಶೀರ್ವಾದವನ್ನು ಪಡೆದು, ತಂಗಿ ಕುವಲೆಯಲ್ಲಿ ವಿಷಯನ್ನು ತಿಳಿಸಿ ನಂತರ ತನ್ನ ಮಡದಿ ಪ್ರಭಾವತಿ ಅಂತಃಪುರವನ್ನು ಪ್ರವೇಶಿಸುತ್ತಾನೆ. 
ಯುದ್ಧ ಕವಚವನ್ನು ಧರಿಸಿ ಬಂದ ಸುಧನ್ವನನ್ನು ಕಂಡ ಪ್ರಭಾವತಿ ಹೌಹಾರುತ್ತಾಳೆ. ಪಾಂಡವರ ಆಶ್ವಮೇಧಯಾಗದ ಕುದುರೆಯನ್ನು ಕಟ್ಟಿ ಹಾಕಿದ ಕಾರಣಕ್ಕಾಗಿ ಅದಕ್ಕೆ ಬೆಂಗಾವಲಾಗಿ ಬಂದಿರುವ ಅರ್ಜುನನನ್ನು ಯುದ್ಧದಲ್ಲಿ ಎದುರಿಸಲು ಹೋಗುತ್ತಿರುವುದಾಗಿ ಸುಧನ್ವ ಹೇಳಿದಾಗ ಅರ್ಜುನನನ್ನು ಸೋಲಿಸುವುದು ಸಾಧ್ಯವೇ ? ಒಂದು ವೇಳೆ ಸಾಧ್ಯವಾದರೂ ಶ್ರೀ ಕೃಷ್ಣ ಅವನನ್ನು ಸೋಲಲು ಬಿಡುವನೆ ಎಂದು ವ್ಯಥಿಸಿದಾಗ ತನ್ನ ಆರಾಧ್ಯ ದೇವರನ್ನು ಯುದ್ಧರಂಗದಲ್ಲಿ ಕಾಣುವ ಸುಯೋಗ ಈ ಕಾರಣದಿಂದಲಾದರೂ ಸಿಗಲಿ ಎಂದು ಸುಧನ್ವ ಆಕೆಯನ್ನು ಸಮಾಧಾನ ಪಡಿಸುತ್ತಾನೆ. 
ಆಗ ಪ್ರಭಾವತಿಯು “ಸುತಹೀನ ಜೀವನವು ತರವಲ್ಲ ಅಂಥವರಿಗೆ ಸದ್ಗತಿಯೂ ದೊರೆಯುವುದಿಲ್ಲ" ಎಂದು ಸಂತಾನ ಭಿಕ್ಷೆಯನ್ನು ಬೇಡಲು ಪ್ರಭಾವತಿಯ ಕೋರಿಕೆಯನ್ನು ತಿರಸ್ಕರಿಸಲಾಗದೆ “ಸತಿಗೆ ಪೋಡಶದ ಋತು ಸಮಯ" ಇತ್ತ ಏಕಾದಶೀ ದಿನದಂದು ಸತಿಸಂಗ ನಿಷೇಧ , ಅತ್ತ ಬೆಳಗಾಗುತ್ತಿದ್ದಂತೆಯೇ ರಣರಂಗಕ್ಕೆ ಬರುವಂತೆ ಪಿತನು ಆದೇಶಿಸಿದ್ದಾನೆ ಹಾಗಾಗಿ ಏಕಾದಶೀಯ ಅರ್ಧರಾತ್ರಿ ಕಳೆದ ನಂತರ ಸತಿಸಂಗ ಮಾಡಿ ಜನಕನಾಜ್ಞೆಯಂತೆ ಯುದ್ಧರಂಗಕ್ಕೆ ತೆರಳುತ್ತಾನೆ. 

ಇತ್ತ ಸುತ ಇನ್ನೂ ರಣರಂಗಕ್ಕೆ ಬರದಿರುವುದನ್ನು ಕಂಡು ಕುಪಿತನಾದ ಹಂಸಧ್ವಜನು ಅವನನ್ನು ಎಳೆದು ಕೊಂಡು ಬರಲು ಹೇಳಿ ತಡವಾದ ಕಾರಣ ಕೇಳುತ್ತಾನೆ. ಸುಧನ್ವನು ತಲೆತಗ್ಗಿಸಿ ವಿಷಯ ಹೇಳುವನು. ಹಂಸಧ್ವಜನು ಮರುಗಿ ಶಂಖ-ಲಿಖಿತ ಎಂಬ  ಮಂತ್ರಿಗಳಲ್ಲಿ ಪರಿಹಾರ ಕೇಳಿದಾಗ ಅವರು  -ಈ ಪರಿಸ್ಥಿತಿಯಲ್ಲಿ ಯಾರೆ ಇದ್ದರೂ ಅವರಿಗೆ ಶಿಕ್ಷೆ ಆಗಲೇ ಬೇಕು ಹಾಗಾಗಿ ನೀನು ನಿನ್ನ ಸುತನನ್ನು ಶಿಕ್ಷಿಸದಿದ್ದಲ್ಲಿ ಸತ್ಯ ವಾಕ್ಯಕ್ಕೆ ತಪ್ಪಿ ನಡೆದರೆ ನಾವು ಈ ರಾಜ್ಯವನ್ನು ತೊರೆಯುತ್ತೇವೆ ಎಂದು ಹೇಳುತ್ತಾರೆ.

ಹಂಸಧ್ವಜನು ತನ್ನ ಪುತ್ರನ ಅವಸ್ಥೆಯನ್ನು ನೋಡಿ ದುಃಖಿಸಲು ಸುಧನ್ವನು "ನಾನು ತಪ್ಪು ಮಾಡಿದ್ದಲ್ಲಿ ಹರಿಯೇ ನನ್ನನ್ನು ಶಿಕ್ಷಿಸಲಿ, ಇಲ್ಲದಿದ್ದಲ್ಲಿ ಅವನೇ ನನ್ನನ್ನು ರಕ್ಷಿಸಲಿ" ಎಂದು ತಂದೆಗೆ ಧೈರ್ಯ ಹೇಳುತ್ತಾನೆ. ಶಂಖ ಲಿಖಿತರು ಸುಧನ್ವನನ್ನು ಕುದಿಯುವ ಎಣ್ಣೆಯ ಕೊಪ್ಪರಿಗೆಗೆ ತಳ್ಳುತ್ತಾರೆ. ಆದರೆ ಹರಿನಾಮ ಸ್ಮರಣೆಯಲ್ಲಿದ್ದ ಸುಧನ್ವನಿಗೆ ಎಳನೀರಿನಲ್ಲಿ ಕೂತಂತೆ ತಂಪು ಅನುಭವವಾಗುತ್ತದೆ. ಇದನ್ನು ನೋಡಿ ಆಶ್ಚಾರ್ಯರಾದ ಮಂತ್ರಿಗಳು ಪುನಃ ತೆಂಗಿನಕಾಯಿಯನ್ನು ತಂದು ಕುದಿಯುವ ಎಣ್ಣೆಗೆ ಎಸೆಯಲು ಅದರ ಚೂರುಗಳು ಲಿಖಿತ ಮಂತ್ರಿಯ ಮುಖಕ್ಕೆ ಬಂದು ಸಿಡಿಯುತ್ತದೆ. ನಂತರ ಅವರ ತಪ್ಪಿನ ಅರಿವಾಗಿ ಪಶ್ಚಾತ್ತಾಪದಿಂದ ಅವರೂ ಕುದಿಯುವ ಎಣ್ಣೆಗೆ ಜಿಗಿಯುತ್ತಾರೆ, ಆದರೆ ಅಲ್ಲಿ ಸುಧನ್ವನಿರುವ ಕಾರಣ ಯಾರಿಗೂ ಏನೂ ಆಗುವುದಿಲ್ಲ. ಇದನ್ನು ನೋಡಿ ಹರ್ಷಿತನಾದ ಹಂಸಧ್ವಜ ಮಗನನ್ನು ಅಪ್ಪುತ್ತಾನೆ.

ಮುಂದೆ ಯುದ್ಧರಂಗದಲ್ಲಿ ವೃಷಕೇತು ಹಾಗೂ ಪ್ರದ್ಯುಮ್ನ, ಅನುಸಾಲ್ವ ಮುಂತಾದವರನ್ನು ಸೋಲಿಸಿ ಸುಧನ್ವ ಮುಂದುವರಿಯುತ್ತಾನೆ. ಸುಧನ್ವಾರ್ಜರು ಒಬ್ಬರನ್ನೊಬ್ಬರು ಮೂದಲಿಸಿಕೊಂಡು ತಮ್ಮ ಹೆಗ್ಗಳಿಕೆಯನ್ನು ಪ್ರಸ್ತುತ ಪಡಿಸುತ್ತಾರೆ. ಯುದ್ಧದಲ್ಲಿ ಸೋತ ಅರ್ಜುನನ್ನು ಕಂಡ ಸುಧನ್ವ ಪಾರ್ಥನು ಕೃಷ್ಣನಿಲ್ಲದೇ ಯುದ್ಧದಲ್ಲಿ ಗೆಲ್ಲಲು ಸಾದ್ಯವಿಲ್ಲ ಎಂದು ಅಪಹಾಸ್ಯ ಮಾಡುತ್ತಾನೆ. 

ಸುಧನ್ವನು ತೆರಳಿದ ಬಳಿಕ ಅರ್ಜುನನು ದುಃಖಿಸಿ ಸಹಾಯಕ್ಕಾಗಿ ಕೃಷ್ಣನನ್ನು ಪ್ರಾರ್ಥಿಸುತ್ತಾನೆ. 

ಕೃಷ್ಣನನ್ನು ಕಂಡು ಆನಂದ ತುದಿಲನಾದ ಸುಧನ್ವನು ,ಅರ್ಜುನನ ಬೆನ್ನಿಗೆ ನೀನು ನಿಂತಿದ್ದರೂ ಆತನ ಬಾಣ ಪ್ರಯೋಗವನ್ನು ನಿಷ್ಫಲಗೊಳಿಸದಿದ್ದರೆ ನಾನು ನಿನ್ನ ಭಕ್ತನಲ್ಲ ಎಂದು ಕೃಷ್ಣ ಭಕ್ತಿಯನ್ನು ವ್ಯಕ್ತಪಡಿಸುತ್ತಾನೆ.
ಇದನ್ನು ಕಂಡ ಅರ್ಜುನ ಕೋಪದಿಂದ ಇನ್ನೂ ಮೂರು ಶರದೊಳಗೆ ನಿನ್ನನ್ನು ಕೊಲ್ಲದಿದ್ದರೆ ನಾನು ಕುಂತೀ ಪುತ್ರನೇ ಅಲ್ಲ ಎಂದು ಪ್ರತಿಜ್ಞೆ ಮಾಡಿ ಯುದ್ಧಕ್ಕೆ ಸಿದ್ಧನಾದಾಗ ಕೃಷ್ಣನು ತಡೆದು- “ವೀರ ವೈಷ್ಣವನಿವನು ನಿನ್ನಿಂದಲೆನಗೀತ | ಸಾರಸದ್ಭಕ್ತನಾಗಿಹನು’ ಸುಧನ್ವನು ನನ್ನ ಪರಮ ಭಕ್ತ, ಭಕ್ತಿಭಾವದಿಂದ ತುಂಬಿ ತುಳುಕುತ್ತಿರುವ ಅವನ ಸಂಹಾರಕ್ಕೆ ನನ್ನಲ್ಲಿ ಒಂದು ಮಾತೂ ಕೇಳದೆ ಹೀಗೆ ಪ್ರತಿಜ್ಞೆ ಮಾಡಿದೆಯಲ್ಲಾ ,ನಿನಗೆ ಹೇಗೆ ಸಹಾಯ ಮಾಡಲಿ? ಎನ್ನುತ್ತಾನೆ. 

ಮುಂದೆ ಸುಧಾನ್ವಾರ್ಜುನರು ಯುದ್ಧಕ್ಕೆ ತೊಡಗುತ್ತಾರೆ, ಪಾರ್ಥಾನು ಒಂದನೇ ಬಾಣವನ್ನು ಬಿಡಲು ಅನುವಾದಾಗ ಕೃಷ್ಣನು ತಡೆಯುತ್ತಾನೆ- ಗೋವುಗಳನ್ನು ರಕ್ಷಿಸಿದ ಪುಣ್ಯವನ್ನು ಆ ಶರಕ್ಕೆ ಈಯುತ್ತಾನೆ, ಆದರೆ ಸುಧನ್ವ ಅದನ್ನು ಕತ್ತರಿಸುತ್ತಾನೆ. ಎರಡನೇ ಶರವನ್ನು ಬಿಡಲು ಅಣುವಾದಾಗ ಕೃಷ್ಣಾವತಾರದ ಅತುಳ ಪುಣ್ಯವನ್ನು ಈಯುತ್ತಾನೆ. ಸುಧನ್ವ ಅದನ್ನೂ ಕತ್ತರಿಸುತ್ತಾನೆ. ನಂತರ ಮೂರನೇ ಬಾಣವನ್ನು ಹೂಡಲು ರಾಮಾವತಾರದ ಸಕಲ ಪುಣ್ಯವನ್ನೂ, ಬಾಣದ ಆದಿಯಲ್ಲಿ ಬ್ರಹ್ಮನನ್ನು, ಅಂತ್ಯದಲ್ಲಿ ಈಶ್ವರನನ್ನು, ಹಾಗೇ ಮಧ್ಯದಲ್ಲಿ ತನ್ನ ಮೂಲ ಸ್ವರೂಪವಾದ ಹರಿಯನ್ನು ಆಹ್ವಾನಿಸುತ್ತಾನೆ. ಈ ಬಾರಿ ಮೋಕ್ಷವನ್ನು ಹಾಗೂ ನನ್ನಲ್ಲಿ ಸೇರಲು ಬಯಸುವ ನೀನು ಈ ಬಾಣವು ನಿನ್ನನ್ನು ತಾಗಲು ಬಿಟ್ಟರೆ ಮಾತ್ರ ನನ್ನಲ್ಲಿ ಐಕ್ಯವಾಗಬಹುದು ಎಂದಾಗ ಸುಧನ್ವನು “ತಿಳಿದೆನು ನಿನ್ನಯ ಚಿತ್ತದು | ಮ್ಮಳಿಕೆಯ ನಿಜದೊಲವ | ನ್ನಳಿವುದು ಕಾಯ ಜಗದೊಳ | ಗುಳಿವುದು ಕೀರ್ತಿ’ – ಕೃಷ್ಣಾ ನೀನೇನು ಯೋಚಿಸದಿರು, ದೇಹ ಅಳಿದರೂ ಜಗತ್ತಿನಲ್ಲಿ ಕೀರ್ತಿ ಶಾಶ್ವತವಾಗುಳಿಯುವ ಸದವಕಾಶವನ್ನು ನನಗೆ ತಂದಿತ್ತೆ. ಹೇಡಿಯಂತೆ ರಣರಂಗಕ್ಕೆ ಬೆನ್ನು ತೋರಿಸಿದರೆ ಅವನನ್ನು ಮಡದಿ ಮಕ್ಕಳೂ ಕ್ಷಮಿಸುವುದಿಲ್ಲ ಹಾಗಾಗಿ ಈ ಶರವನ್ನು ಕತ್ತರಿಸಿಯೇ ತೀರುತ್ತೇನೆ ಎಂದು ಆ ಶರವನ್ನು ಮಧ್ಯದಲ್ಲಿ ಕತ್ತರಿಸಲು ಅದರ ಹಿಂದಿನ ಅರ್ಧ ಭಾಗ ನೆಲಕ್ಕೆ ಬೀಳುತ್ತದೆ ಮತ್ತೆ ಮುಂದಿನ ಅರ್ಧ ಭಾಗ ಅವನ ಶಿರವನ್ನು ಕತ್ತರಿಸುತ್ತದೆ. ಹೀಗೆ ತುಂಡಾದ ಅವನ ಶಿರವು ಶ್ರೀಕೃಷ್ಣನ ಪಾದ ಬುಡವನ್ನು ಸೇರುವುದು. 
ಹೀಗೆ ಸುಧನ್ವ ನ ಪರಾಕ್ರಮ ಹಾಗೂ ಭಕ್ತಿಯನ್ನು ಮೆಚ್ಚಿದ ಕೃಷ್ಣನು ಅವನ ರುಂಡವನ್ನು ಎತ್ತಿ ಶಿವನಿದ್ದಲ್ಲಿಗೆ ಎಸೆಯಲು ಶಿವನು ಅವನ ರುಂಡಮಾಲದಲ್ಲಿ ಇವನ ರುಂಡವನ್ನು ಸೇರಿಸಿಕೊಳ್ಳುವನು.

ಸಂಪೂರ್ಣ ಮಾಹಿತಿಗಾಗಿ:- 
https://kannada.pratilipi.com/story/hari-bhakta-sudhanva-bhaga-1-by-poorva-hegde-nt8tex6n1wkd